Sevgili peygamberimiz Başkan Russell M. Nelson, eşsiz sorumluluğumuzun dağılmış İsrail’i toplamaya yardım etmek ve dünyayı İsa Mesih’in İkinci Gelişi’ne hazırlamak olduğunu derinden vurguladı.1 Ruhlarımızın Babası, çocuklarının güvenli bir şekilde evde toplanmalarını arzu eder.
Cennetteki Babamız’ın, çocuklarını güvenli bir şekilde cennetteki evimizde toplama planı, dünyevi başarıya, ekonomik duruma, eğitime, ırka veya cinsiyete dayanmaz. Baba’nın planı doğruluk, O’nun emirlerini yerine getirme, kutsal törenleri alma ve yaptığımız antlaşmaları onurlandırma üzerine kuruludur.2
Bu büyük toplama işinin temelinde, ilahi bir şekilde esinlenmiş olan hepimizin kardeş olduğu ve “Tanrı katında herkes eşittir” öğretisi yatmaktadır. Bu öğreti, farklı ekonomik ve etnik statüye sahip insanların daha iyi hayatlar yaşamasını derinden arzu edenlerle uyumludur. Bu tür çabaları alkışlıyor ve katılıyoruz. Dahası, Tanrı’nın tüm çocuklarının O’na gelmesini ve O’nun sevindirici haberi aracılığıyla sunduğu sonsuz kutsamaları almalarını arzu ediyoruz.3 Rab’bin Öğreti ve Antlaşmalar için olan önsözünde, O şöyle bildirir, “Ey uzaktaki halklar kulak verin; ve denizlerin adalarında yaşayan sizler, hep beraber dinleyin.”4
Öğreti ve Antlaşmalar’daki ilk ayetin “denizlerin adalarında” yaşayan insanları içermesini seviyorum. Denizlerin adalarında hizmet etmek ve yaşamak için üç özel çağrım oldu. İlk olarak Britanya Adaları’nda genç bir görevli olarak hizmet ettim, ikinci olarak Filipin Adaları’nda yeni bir Genel Otorite olarak ve ardından birçok Polinezya adasını içeren Pasifik Adaları’nda Alan Başkanı olarak hizmet ettim.
Bu bölgelerin üçü de, inananları İsa Mesih’in iade edilmiş sevindirici haberi dahilinde başarılı bir şekilde topladı. Görevliler Britanya Adaları’na ilk kez 1837’de geldiler. Bu, Joseph Smith’in Kirtland Tapınağı’nı adamasından bir yıl sonraydı; burası, Musa’nın “İsrail’in yeryüzünün dört bölümünden toplanmasının ve on boya kuzey diyarından öncülük edilmesinin anahtarlarını”5 emanet ettiği yerdir. Britanya Adaları’ndaki ilk başarılar, efsanedir. 1851’e gelindiğinde, Kilise üyelerinin yarısından fazlası Britanya Adaları’nda yaşayan vaftiz olup Rab’be dönen üyelerden oluşuyordu.6
1961’de Yaşlı Gordon B. Hinckley, Filipin Adaları’nı ziyaret etti ve tam zamanlı görevli çalışmalarını başlattı. O zamanlar Melkizedek Rahipliği’ne sahip sadece bir Filipinli bir kişi vardı. Muhteşem bir şekilde, bugün Filipin Adaları’nda 850.000’den fazla Kilise üyesi var. Filipin halkına hayranım; onların Kurtarıcı için derin ve kalıcı bir sevgileri var.
Belki de daha az bilinen şey, Polinezya Adaları’na yönelik devam eden görevli çalışmalarıdır. Bu çalışmalar, 1844’te Addison Pratt’ın şu an Fransız Polinezyası olarak bilinen yere varmasıyla başladı.7 Birçok Polinezyalı zaten sonsuz ailelere inanıyor ve İsa Mesih’i Kurtarıcıları olarak kabul ediyordu. Bugün Polinezya Adaları’ndaki Polinezyalılar’ın yaklaşık yüzde 25’i Kilise üyesidir.8
Bir keresinde, uzak bir Tahiti adasında yedinci kuşak üye olan 17 yaşındaki bir kızı dinledim. İlk Kilise üyelerinin Salt Lake Vadisi’ne gelmesinden iki yıl önce, 1845’te Tubuai’de doğru inancı bulan atalarına saygılarını sunuyordu.9
Öğretimiz, tüm insanların sevindirici haber mesajını kabul etmesi ve buna yanıt vermesi için bir zamanın ve dönemin geleceği konusunda açıktır. Bu örnekler, çok daha büyük bir resmin sadece bir parçasıdır. Başkan Nelson sürekli olarak, İsrail’in bir araya toplanmasının “bugün dünyadaki en büyük hedefimiz, … davamız ve … işimiz” olduğunu vurgulamıştır.10
Mormon Kitabı’nın gün ışığına çıkışı ve Peygamber Joseph Smith’e verilen vahiy ve rahiplik anahtarları da dahil olmak üzere, İsa Mesih’in Kilisesi’nin İade Edilişi’ne kadar, İsrail’in toplanmasına ilişkin anlayış parça parça ve sınırlıydı.11
Ayırt edici bir isim olan “İsrail,” Yakup’a verilen bir unvandı.12 İsrail, İbrahim’in soyunu İshak ve Yakup aracılığıyla temsil etmeye başladı. Ata İbrahim’e verilen ilk vaat ve antlaşma, İbrahim 2:9–10’de açıklanmıştır ve bir kısmı şöyle demektedir:
“Ve senden büyük bir ulus yapacağım, …
“Ve [tüm ulusları] senin adın sayesinde kutsayacağım; çünkü bu Sevindirici Haberi kabul eden herkes, senin adınla anılacak ve senin soyundan sayılacak ve ayağa kalkıp seni babaları olarak kutsayacaklar.”
Ölümlülük öncesi hayatta, Cennetteki Meclis sırasında, kurtuluş planı müzakere edildi ve desteklendi. Bu plan dünyanın temelleri atılmadan önce kurulan ve toplanmaya dayanan rahipliğin belirli yasalarını ve kutsal törenlerini içeriyordu.13 Aynı zamanda, öncelikli özgür irade ilkesini de içeriyordu.
Saul, Davut ve Süleyman’ın hükümdarlıkları da dahil olmak üzere güçlü bir halk olarak birkaç yüzyıl geçirdikten sonra, İsrail bölündü. Yahuda oymağı ve Benyamin oymağının bir bölümü Yahuda krallığı oldu. On oymak olarak tanımlanan geri kalan kısım, İsrail krallığı oldu.14 200 yıllık ayrı varoluştan sonra, İsrail’in ilk dağılışı M.Ö. 721’de İsrail’in on oymağının Asur kralı tarafından esir alınıp sürgüne gönderilmesiyle gerçekleşti.15 Daha sonra kuzey ülkelerine gittiler.16
M.Ö. 600’de Mormon Kitabı’nın başlangıcında, Ata Lehi, İsrailliler’den oluşan bir koloniyi Amerika kıtasına götürdü. Lehi, parçası olduğu İsrail’in dağılışını anlamıştı. Nefi, İsrail Evi’nin, “dalları kırılmış ve yeryüzünün her tarafına savrulmuş olan bir zeytin ağacına benzetilmesi gerekir” diyen babası Lehi’nin sözlerinden alıntı yapmıştır.17
Nefililer’in ve Lamanlılar’ın tarihi sözde Yeni Dünya adı verilen bu yerde, Mormon Kitabı’nda açıklandığı gibi yaklaşık M.S. 400’de sona erer. Ata Lehi’nin soyundan gelenler, Amerika kıtasının her tarafına yayılmıştır.18
Bu konu, Mormon tarafından 3. Nefi 5:20’de açıkça anlatılmıştır, şöyle demektedir: “Ben Mormon’um ve doğrudan Lehi’nin soyundan geliyorum. Atalarımızı Yeruşalim ülkesinden çıkardığı… için Tanrım ve Kurtarıcım İsa Mesih’i övmeye nedenim var.”19
İsrail’in kronolojik tarihindeki en yüksek noktanın, Rabbimiz ve Kurtarıcımız İsa Mesih’in doğumu, mesajı, hizmeti ve görevi olduğu çok nettir.20
Kurtarıcı’nın sonsuzluğu şekillendiren ölümü ve Dirilişi’nden sonra, M.S. 70 ve M.S. 135 yılları arasında, Roma baskısı ve zulmü nedeniyle Yahudiler o zamanki bilinen dünyaya dağıldığı zaman, Yahuda’nın iyi bilinen ikinci dağılışı meydana geldi.
Başkan Nelson şöyle öğretti: “Mormon Kitabı, Rab’bin antlaşmalı çocuklarını toplamaya başladığının bir işareti olarak ortaya çıktı.”21 Böylece, Peygamber Joseph Smith tarafından Tanrı’nın armağanı ve gücüyle tercüme edilen Mormon Kitabı, Lehi’nin torunlarına, dağılmış olan İsrail’e ve İsrail oymakları tarafından evlat edinilmiş Yahudi olmayan uluslara yöneliktir. 1. Nefi 22. bölümünün özeti şu şekildedir: “İsrail bütün yeryüzüne dağılacak. Yahudi olmayan uluslar İsrail’i son günlerde [sevindirici haberle] besleyip büyütecekler.” Mormon Kitabı’nın baş sayfasında, kitabın amaçlarından birinin “Yahudileri ve Yahudi olmayanları İsa’nın Mesih olduğuna ikna etmek” olduğu yazmaktadır. İade Ediliş ve Mormon Kitabı sayesinde İsrail’i bir araya toplama kavramı büyük ölçüde genişledi.22
Soyları ne olursa olsun, İsa Mesih’in sevindirici haberini kabul edenler, toplanan İsrail’in bir parçası olurlar.23 Bu toplanma ve inşa edilmiş olan ve inşa edileceği ilan edilen çok sayıda tapınaklar sayesinde, İsrail’i perdenin her iki tarafında daha önce hiç olmadığı kadar Baba’nın planı dahilinde bir araya toplamak için eşsiz bir konumdayız.
İsrail’in gerçek anlamda toplanmasından bahseden Başkan Spencer W. Kimball şöyle beyanda bulundu: “Şimdi, İsrail’in toplanması, gerçek kiliseye katılarak ve … gerçek Tanrı’nın bilgisine gelerek gerçekleşir. … Bu nedenle, iade edilmiş sevindirici haberi kabul eden ve şimdi Rab’be kendi dilinde ve yaşadığı uluslardaki Azizler’le birlikte ibadet etmeye çalışan her kişi, İsrail’in toplanması yasasına uyar ve bu son günlerde Azizler’e vaat edilen tüm kutsamaların varisidir.”24
“İsrail’in bir araya toplanışı, şimdi Rab’be dönmeyi içermektedir.”25
Geniş ve net bir mercekten bakıldığında, İsa Mesih’in Son Zaman Azizler Kilisesi’nin üyeleri, Rab’bin antlaşma dahilindeki kutsamalarının tamamını almaları için İsrail’in bir araya toplamasına yardım etme, paylaşma, davet etme ve sevme konusunda büyük bir ayrıcalığa sahiptir. Buna Afrikalılar ve Avrupalılar, Güney ve Kuzey Amerikalılar, Asyalılar, Avustralyalılar ve denizlerin adalarındakiler de dahildir. “Çünkü Rab’bin sesi gerçekten bütün insanlar içindir.”26 “Bu toplanma, doğru insanlar dünya uluslarındaki Azizlerin topluluklarında bir araya toplanana kadar devam edecektir.”27
Hiç kimse bu toplanma hakkında Başkan Russell M. Nelson kadar doğrudan konuşmamıştır: “Perdenin her iki tarafında, herhangi birinin herhangi bir zamanda Tanrı ile antlaşmalar yapmasına ve onların temel vaftiz ve tapınak kutsal törenlerini almasına yardımcı olacak herhangi bir şey yaptığınızda, İsrail’in toplanmasına yardım etmiş olursunuz. İşte bu kadar basit.”28
Bugün Kilise ne konumdadır? 1960 yılında misyon hizmetine başladığımdan bu yana geçen 62 yılda, peygamberin çağrısıyla hizmet veren tam zamanlı görevlilerin sayısı 7.683’ten 62.544’e yükseldi. Görev bölgesi sayısı 58’den 411’e yükseldi. Üye sayısı yaklaşık 1.700.000’den yaklaşık 17.000.000’a yükseldi.
COVİD-19 salgını, sevindirici haberi paylaşma fırsatlarımızdan bazılarını geçici olarak etkiledi. Aynı zamanda, toplanmayı büyük ölçüde geliştirecek olan yeni teknolojiyi kullanma deneyimi sağladı. Üyelerin ve görevlilerin şimdi dağılmış İsrail’i bir araya toplama çabalarını artırdıkları için minnettarız. Büyüme her yerde, özellikle Güney Amerika ve Afrika’da devam ediyor. Ayrıca, dünyanın dört bir tarafındaki pek çok kişinin Başkan Nelson’ın görevli hizmetinin arttırılması yönündeki güçlü davetine yanıt vermesini de takdir ediyoruz. Bununla birlikte, sevme, paylaşma ve davet etme taahhüdümüz büyük ölçüde genişletilebilir.
Bu görevli işinin önemli bir parçası, bireysel üyelerin yaşadığımız her yerde yol gösteren bir ışık29 örneği haline gelmesidir.30 Kendimizi kamufle edemeyiz. Bütün insanlar için olan Mesih benzeri şefkat, doğruluk, mutluluk ve içten sevgi örneğimiz, onlar için yalnızca yol gösteren bir işaret ışığı yaratmakla kalmaz, aynı zamanda İsa Mesih’in iade edilmiş sevindirici haberinin kurtuluş ve yücelme kutsal törenlerinde güvenli bir liman olduğu anlayışını da yaratabilir.
Lütfen, İsa Mesih’in sevindirici haberini paylaşmada olağanüstü kutsamalar olduğunu anlayın. Kutsal yazılar sevinç ve huzurdan, günahların bağışlanmasından, ayartmalardan korunmaktan ve Tanrı’dan gelen destek gücünden bahseder.31 Bu ölümlü hayatın ötesine baktığımızda, sevindirici haberi “ölülerin ruhlarının büyük dünyasında karanlıkta ve günahın esareti altında olanların arasında” paylaşmaya hazırlanacağız.32
Bugünkü özel duam, her çocuğun, genç beyin, genç hanımın, ailenin ve kurulun, Yardımlaşma Cemiyeti’nin ve sınıfın, Rab ve sevgili peygamberimiz tarafından verilen İsrail’i toplamaya yardımcı olacak önemli öğütleri, bireysel ve toplu olarak nasıl kabul ettiğimizi gözden geçirmesidir.
Özgür iradeye saygı duyuyoruz. Bu seküler dünyada, birçok kişi İsrail’in toplanmasına karşılık vermeyecek ve katılmayacaktır. Fakat birçok kişi katılacaktır ve Rab, O’nun sevindirici haberini kabul edenlerden, başkalarının Tanrı’ya gelmesine yardımcı olacak bir işaret ışığı örneği olmak için acilen çaba göstermelerini bekler. Bu, dünyanın dört bir tarafındaki kardeşlerimizin, İsa Mesih’in iade edilmiş sevindirici haberinin yüce kutsamalarından ve kutsal törenlerinden zevk almalarını ve güvenli bir şekilde evde toplanmalarını sağlar.
İsa Mesih’in ilahiliğine ve Cennetteki Babamız’ın bizim için olan planına dair havarisel kesin ve mutlak tanıklığımı sunarım, İsa Mesih’in adıyla, amin.