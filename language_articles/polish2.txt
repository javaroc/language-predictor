Kiedy budujemy nasze domy na przymierzu z Chrystusem, ufamy doktrynie Chrystusa.

Oczami wyobraźni widzę starzejącego się proroka Nefiego przy stole, ze złotymi płytami rozłożonymi przed nim i z rylcem w dłoni.

Nefi rył właśnie ostatni zapis. Pisał: „A teraz, moi umiłowani bracia, kończę swoje słowa”1. Jednak wkrótce Duch ponaglił Nefiego, aby powrócił do zapisu i napisał końcowe przesłanie. Pod przemożnym wpływem Ducha Świętego ten wielki prorok wziął ponownie swój rylec i napisał: „Przeto wystarczy mi, co zapisałem, poza kilkoma słowami, które muszę powiedzieć o doktrynie Chrystusa”2.

Będziemy na wieczność wdzięczni za tych „kilka słów”3 i za to, że Duch nakłonił Nefiego, aby je zapisał. Traktat Nefiego o doktrynie Chrystusa jest skarbem dla osób, które się nim delektują. Opisuje wizję chrztu Zbawiciela4 i głos Syna, zapraszający wszystkich, aby za Nim podążali5 i czynili to, co widzieli, że On czynił6. Traktat ten zawiera świadectwo Nefiego, że ci, którzy z wiarą w Chrystusa szczerze odpokutują za swe grzechy i pójdą za Zbawicielem w wody chrztu, „[otrzymają] Ducha Świętego; zaiste […] chrzest ogniem i Duchem Świętym”7. Słyszymy też głos Ojca, który daje świadectwo: „Zaiste, słowa Mojego Umiłowanego są prawdziwe i wierne. Ten, kto wytrwa do końca, zostanie zbawiony”8.

Prezydent Russell M. Nelson podkreślił kiedyś szczególną wagę doktryny Chrystusa. Mówił o niej w przemówieniu do nowo powołanych przywódców misji: „Bardziej niż cokolwiek innego chcemy, aby nasi misjonarze […] mieli doktrynę Chrystusa wyrytą w sercu — zakorzenioną do szpiku kości”9.

Publikacja Abyście głosili moją ewangelię zawiera podsumowanie pięciu ważnych elementów doktryny Chrystusa. A mianowicie: „[Zapraszamy] innych, by przyszli do Chrystusa, pomagając im w przyjęciu przywróconej ewangelii poprzez wiarę w Jezusa Chrystusa i Jego Zadośćuczynienie, pokutę, chrzest, przyjęcie daru Ducha Świętego i wytrwanie do końca”10.

Waga doktryny Chrystusa nie jest jednak sprawą wyłącznie misjonarską! I jest o wiele bardziej doniosła niż zwykłe podsumowanie jej pięciu kluczowych elementów. Ona obejmuje prawo ewangelii. To jest wielki plan życia wiecznego.

Bracia i siostry, jeśli mamy przyjąć zaproszenie Prezydenta Nelsona, aby doktryna Chrystusa była zakorzeniona do szpiku naszych kości, musimy pogłębić nasze nawrócenie do Pana poprzez studiowanie, modlitwę, wierne życie i ciągłą pokutę. Musimy zaprosić Ducha Świętego, aby wyrył doktrynę Chrystusa na „tablicach serc [naszych]”11 tak głęboko i trwale, jak była ona wyryta przez Nefiego na płytach ze złota.

W październiku ubiegłego roku Prezydent Nelson zapytał: „Co to znaczy przezwyciężyć świat?”. Powiedział między innymi: „Oznacza ufanie doktrynie Chrystusa bardziej niż filozofiom ludzkim”12.

Słowo ufanie jest definiowane jako „całkowite poleganie na charakterze, zdolności, sile lub prawdziwości kogoś lub czegoś”13. Ten „ktoś” to Jezus Chrystus, a to „coś” to Jego doktryna.

Zatem, w jaki sposób zamierzone ufanie doktrynie Chrystusa zmieni sposób, w jaki żyjemy?

Jeśli ufamy doktrynie Chrystusa, ufamy Chrystusowi na tyle, aby żyć według każdego Jego słowa14. Podejmiemy się trwającego całe życie studiowania o Jezusie Chrystusie15, o Jego posłudze, o tym, czego nauczał, i Jego nieskończonym Zadośćuczynieniu, w tym Jego Zmartwychwstaniu. Będziemy studiować Jego obietnice i warunki tych obietnic16. W miarę tego studiowania zostaniemy napełnieni większą miłością do Boga.

Jeśli ufamy doktrynie Chrystusa, będziemy zwracać się do naszego Ojca Niebieskiego codziennie w pokornej, prywatnej modlitwie, podczas której możemy wyrażać wdzięczność za dar Jego Syna i za nasze wszystkie błogosławieństwa17. Możemy modlić się o towarzystwo Ducha Świętego, który przynosi nam objawienia18, możemy modlić się, abyśmy zjednoczyli naszą wolę z Jego wolą19, modlić się ku zastanowieniu nad naszymi przymierzami i ku odnowieniu naszego zobowiązania do ich dotrzymywania20. Możemy modlić się, aby udzielać poparcia naszym prorokom, widzącym i objawicielom i okazywać im miłość21; możemy modlić się o oczyszczającą moc przebaczenia22 oraz o siłę, aby opierać się pokusom23. Proszę was, abyście w swoim życiu nadali priorytet modlitwie, zabiegając każdego dnia o to, żeby ulepszyć waszą komunikację z Bogiem.

Jeśli zaufamy doktrynie Chrystusa, wówczas odłożymy na bok błyskotliwe rzeczy tego świata, aby móc skupić się na Odkupicielu świata24. Ograniczymy lub wyeliminujemy czas spędzony w mediach społecznościowych, na grach cyfrowych, na rozrzutnej, nadmiernej i nieodpowiedniej rozrywce, na wpatrywaniu się w powab skarbów i próżności tego świata oraz na wszelkich innych zajęciach otwartych na fałszywe tradycje i błędne filozofie ludzkie. Tylko w Chrystusie znajdujemy prawdę i trwałe spełnienie.

Szczera pokuta25 stanie się radosną26 częścią naszego życia — zarówno z powodu uzyskania przebaczenia grzechów, jak i z powodu przemiany na podobieństwo Chrystusa27. Pokuta dokonana z wiarą w Chrystusa daje nam dostęp do Zadośćuczynienia Chrystusa. Prezydent Dallin H. Oaks nauczał, że kiedy Zbawiciel wybacza, to „[nie] tylko oczyszcza [nas] z grzechu. On daje nam też nową siłę”28. Każdy z nas potrzebuje tej siły, aby przestrzegać przykazań Boga i wypełniać wieczny cel naszego życia.

W Jezusie i w Jego doktrynie odnajdziemy siłę. Powiedział On: „Zaprawdę, zaprawdę, powiadam wam, to jest moja doktryna, i kto na niej buduje, buduje na mojej opoce, i bramy piekielne nie przemogą go”29.

Widzimy wypełnienie tej obietnicy w życiu wiernych ludzi. Nieco ponad rok temu miałem przywilej poznać Travisa i Kacie. Wzięli ślub cywilny w 2007 r. Travis nie był wtedy członkiem Kościoła. Kacie, choć wychowana w domu praktykujących świętych w dniach ostatnich, odeszła od religii, gdy była nastolatką, i oddaliła się od swoich korzeni.

W 2018 r. Travis poznał misjonarzy i w 2019 r. został ochrzczony. Stał się misjonarzem Kacie, która również doświadczyła odmieniającego życie nawrócenia. Zostali zapieczętowani we wrześniu 2020 r. Mniej więcej dwa lata po swoim chrzcie Travis został powołany do służby w radzie biskupiej.

Travis choruje na rzadką chorobę, przez którą w jego organach wewnętrznych tworzą się ciągle skupiska guzów. Przeszedł wiele operacji, aby usunąć nawracające guzy, ale ta choroba jest nieuleczalna. Kilka lat temu Travisowi dawano mniej niż 10 lat życia.

Kacie choruje na barwnikowe zwyrodnienie siatkówki, rzadką chorobę genetyczną, która powoduje nieodwracalne zwężanie się pola widzenia prowadzące do całkowitej ślepoty.

Kacie opowiedziała mi o swojej przyszłości. Spodziewa się, że niedługo zostanie niewidomą wdową bez finansowego zaplecza, pozostawioną sama sobie z wychowaniem czwórki dorastających dzieci. Zapytałem ją, jak poradzi sobie z tak ponurą przyszłością. Uśmiechnęła się spokojnie i powiedziała: „Nigdy w życiu nie byłam szczęśliwsza i tak pełna nadziei. Polegamy na obietnicach danych nam w świątyni”.

Travis jest teraz biskupem. Dwa miesiące temu przeszedł kolejną poważną operację. Jest jednak optymistycznie nastawiony i spokojny. Wzrok Kacie się pogorszył. Teraz ma psa przewodnika i nie może prowadzić samochodu. Ale jest zadowolona, wychowuje dzieci i służy jako doradczyni w prezydium Organizacji Młodych Kobiet.

Travis i Kacie budują swój dom na skale. Ufają doktrynie Chrystusa oraz obietnicy, że Bóg „uświęci […] [ich] udręki na [ich] korzyść”30. W doskonałym planie Boga, cierpienie z wiarą w Chrystusa jest połączone z tym, że stajemy się udoskonaleni w Chrystusie31. Jak u tego mądrego człowieka z przypowieści, który zbudował swój dom na skale32 — gdy pada ulewny deszcz i nadchodzą powodzie, i wieją wiatry, i uderzają w dom, który budują Travis i Kacie, dom ten nie runie, gdyż będzie zbudowany na skale33.

Jezus nie mówił o możliwości nadejścia deszczu, powodzi i wiatru w naszym życiu. Mówił, że burze z pewnością nadejdą. Zmienną w tej przypowieści nie jest to, czy nadejdą burze, ale to, jak odniesiemy się do Jego pełnego miłości zaproszenia, aby zarówno słuchać, jak i wykonywać to, czego On naucza34. Nie ma innego sposobu na przetrwanie.

Kiedy budujemy nasze domy na przymierzu z Chrystusem, ufamy doktrynie Chrystusa i gdy przychodzimy do Niego, naszą jest obietnica życia wiecznego. Ludzie, którzy ufają doktrynie Chrystusa, wytrwale dążą naprzód w Chrystusie i trwają do końca. Nie ma innego sposobu na zbawienie w królestwie niebieskim35.

Składam moje osobiste świadectwo o realności żyjącego, zmartwychwstałego Jezusa Chrystusa. Świadczę, że Bóg nasz Ojciec tak umiłował świat, że posłał Swego Syna, aby odkupił nas od grzechu36 i uzdrowił ze smutku37. Świadczę, że powołał On proroka Boga w naszych czasach, samego Prezydenta Russella M. Nelsona, poprzez którego przemawia i nas prowadzi.

Z całego serca zachęcam was, abyście ufali doktrynie Chrystusa i budowali swe życie na skale, którą jest nasz Odkupiciel. On nigdy was nie zawiedzie. W imię Jezusa Chrystusa, amen.