Drahí bratia a sestry, priatelia, vitajte na generálnej konferencii!

So sestrou Gongovou sme sa po októbrovej generálnej konferencii prešli po Konferenčnom centre, aby sme vás pozdravili a vypočuli si vaše skúsenosti s evanjeliom.

Naši členovia z Mexika povedali: „Hoy es el tiempo de México.“ [Teraz nadišiel čas pre Mexiko.]

Zistili sme, že Gilly a Mary sú kamarátky z Anglicka. Keď Mary vstúpila do Cirkvi, prišla o bývanie. Gilly veľkoryso ponúkla Mary, aby bývala s ňou. Gilly naplnená vierou hovorí: „Nikdy som nepochybovala, že je Pán so mnou.“ Gilly na konferencii tiež zažila radostné opätovné stretnutie so sestrou misionárkou, ktorá ju pred 47 rokmi učila o evanjeliu.

Jeff sa so svojou manželkou Melissou zúčastnil generálnej konferencie prvýkrát. Jeff bol profesionálny hráč bejzbalu (bol chytač) a teraz je anestéziológ. Povedal mi: „Na moje veľké prekvapenie sa približujem ku krstu, pretože sa zdá, že je to ten najautentickejší a najčestnejší spôsob života.“

Melissa sa predtým musela ospravedlniť slúžiacemu bratovi, ktorý bol priradený Jeffovi: „Jeff nechce v našom dome ‚biele košele‘.“ Slúžiaci brat povedal: „Nejako to vyriešim.“ Teraz sú s Jeffom dobrí priatelia. Na Jeffovom krste som spoznal kongregáciu Svätých neskorších dní, ktorých Jeff, Melissa a ich dcéra Charlotte majú radi.

Ako nasledovníci Ježiša Krista sa snažíme druhým inšpirovane slúžiť tak, ako by to robil On, lebo sú životy, ktoré čakajú na zmenu.

Keď mi Peggy povedala, že sa jej manžel John ide dať po 31 rokoch manželstva pokrstiť, spýtal som sa, čo sa zmenilo.

Peggy povedala: „S Johnom sme študovali Nový zákon z príručky Poď, nasleduj Ma a John sa pýtal na cirkevnú náuku.“

Peggy povedala: „Pozvime misionárov.“

John povedal: „Žiadni misionári – iba ak môže prísť môj kamarát.“ Za 10 rokov sa Johnov slúžiaci brat stal jeho verným kamarátom. (Pomyslel som si: Čo keby Johnov slúžiaci brat prestal chodiť po jednom, dvoch alebo deviatich rokoch?)

John počúval. Čítal Knihu Mormonovu so skutočným zámerom. Keď misionári pozvali Johna, aby sa dal pokrstiť, súhlasil. Peggy povedala: „Takmer som spadla zo stoličky a rozplakala som sa.“

John povedal: „Ako som sa približoval k Pánovi, menil som sa.“ John a Peggy boli neskôr spečatení vo svätom chráme. John minulý rok v decembri zomrel vo veku 92 rokov. Peggy hovorí: „John bol vždy dobrý človek, ale po krste sa nádherným spôsobom zmenil.“

So sestrou Gongovou sme spoznali Meba a Jenny cez video počas pandémie COVID. (Počas COVID-u sme spoznali veľa úžasných párov a jednotlivcov, ktorých nám na základe modlitby predstavil ich prezident kolu.)

Meb a Jenny s pokorou povedali, že kvôli starostiam v ich živote premýšľajú, či sa ich chrámové manželstvo dá zachrániť, a ak áno, ako. Verili, že im môže pomôcť uzmierenie Ježiša Krista a ich zmluvné záväzky.

Predstavte si moju radosť, keď Meb a Jenny získali nové chrámové odporučenia a vrátili sa spolu do domu Pána. Meb neskôr takmer zomrel. Aké úžasné požehnanie, že Meb a Jenny obnovili svoj zmluvný vzťah s Pánom a medzi sebou, a cítia lásku prichádzajúcu skrze inšpirovanú službu mnohých ľudí vo svojom okolí.

Všade, kam prídem, sa vďačne učím od tých, ktorí inšpirovane slúžia a sú starostliví tak, ako by bol aj Spasiteľ.

V Peru sme so sestrou Gongovou stretli Salvadora a jeho súrodencov.1 Salvador a jeho súrodenci sú siroty. V ten deň mal Salvador narodeniny. Cirkevní vedúci a členovia, ktorí tejto rodine verne inšpirovane slúžia, sú pre mňa inšpiráciou. „Čisté a nepoškvrnené uctievanie … je: navštevovať siroty a vdovy“2, pomáhať slabým, pozdvihovať ruky, ktoré sú ochabnuté a posilňovať kolená podlomené.3

V Hongkongu sa prezident kvóra starších skromne podelil o to, ako ich kvórum nepretržite vykonáva 100 percent pohovorov o inšpirovanej službe. „S modlitbou organizujeme dvojice spoločníkov, aby sa každý o niekoho staral a aby bolo o každého postarané,“ hovorí. „Pravidelne sa každej dvojice spoločníkov pýtame na tých, ktorým inšpirovane slúžia. Neodškrtávame si políčka; inšpirovane slúžime slúžiacim, ktorí sa starajú o našich ľudí.“

V Kinshase v Konžskej demokratickej republike sa prezident Bokolo podelil o to, ako spolu s jeho rodinou vstúpili do Cirkvi vo Francúzsku. Jedného dňa, keď si brat Bokolo čítal svoje patriarchálne požehnanie, ho Duch inšpiroval, aby sa aj so svojou rodinou vrátil do Konga. Brat Bokolo vedel, že ak sa vrátia, budú čeliť mnohých výzvam. A ich cirkev, Cirkev Ježiša Krista Svätých neskorších dní, ešte nebola v Kinshase ustanovená.

No Bokolovci, tak ako to urobili mnohí ďalší, vo viere nasledovali Pánovho Ducha. V Kinshase inšpirovane slúžili ľuďom vo svojom okolí, žehnali im, prekonávali výzvy a získavali duchovné a časné požehnania. Dnes sa radujú z toho, že majú vo svojej krajine dom Pána.4

Jedna žena osobným príkladom inšpirovane slúžila obrátenému členovi. Povedal, že ako mladý muž trávil svoje dni leňošením na pláži. Jedného dňa povedal: „Videl som pekné dievča v cudných plavkách.“ Užasnutý sa išiel spýtať, prečo nosí také pekné dievča také cudné plavky. Bola členkou Cirkvi Ježiša Krista Svätých neskorších dní a s úsmevom sa spýtala: „Chcel by si prísť v nedeľu na zhromaždenie?“ Súhlasil.

Pred rokmi, keď som so starším L. Tomom Perrym pracoval na splnení úlohy, sa so mnou podelil o to, ako so spoločníkom pravidelne inšpirovane slúžili sestre, ktorá žila sama v nebezpečnej bostonskej štvrti. Keď starší Perry a jeho spoločník prišli, sestra im obozretne prikázala: „Zasuňte svoje chrámové odporučenia popod dvere.“ Len potom, čo videla chrámové odporučenia, odomkla viacero zámkov a otvorila dvere.5 Samozrejme, netvrdím, že slúžiaci spoločníci potrebujú chrámové odporučenia. Ale veľmi sa mi páči predstava, že keď tí, ktorí si ctia zmluvy, inšpirovane slúžia, ľudia odomknú svoje domovy a otvoria svoje srdcia.

Starší Perry sa podelil aj o praktickú radu. Povedal: „Dajte dvojiciam spoločníkov rozumný počet úloh vybratých s modlitbou, zoskupených geograficky tam, kde je to vhodné, aby bol čas na cestovanie dobre využitý.“ Radil: „Začnite s tými, ktorí návštevy potrebujú najviac. Stavajte na tých, ktorí s najväčšou pravdepodobnosťou uvítajú návštevy a dobre na ne zareagujú.“ Na záver dodal: „Verná dôslednosť prináša zázraky.“

Vyššia a svätejšia inšpirovaná služba6 nastáva, keď sa modlíme o čistú lásku Kristovu7 a nasledujeme Ducha. Nastáva aj vtedy, keď predsedníctva kvóra starších a Združenia pomoci dozerajú pod biskupovým vedením na úsilie inšpirovanej služby, vrátane pridelenia slúžiacich párov. Prosím, dajte našim mladým mužom a ženám potrebnú príležitosť sprevádzať skúsených slúžiacich bratov a sestry a učiť sa od nich. A, prosím, nechajte naše mladé nastupujúce pokolenie inšpirovať dvojice slúžiacich bratov a sestier.

Na niektorých miestach v Cirkvi máme v rámci inšpirovanej služby priepasť. Ľudia viac hovoria, že inšpirovane slúžia, ako to, že im je inšpirovaná služba poskytovaná. Nechceme mať záujem o zoznam úloh. No často potrebujeme viac ako len srdečný pozdrav na chodbe alebo bežnú vetu „Ako vám môžem pomôcť?“ na parkovisku. Na mnohých miestach môžeme ponúknuť pomoc, porozumieť tomu, kde sa druhí v živote nachádzajú a budovať vzťahy pri tom, ako členov pravidelne navštevujeme u nich doma. Inšpirované pozvania menia životy. Keď nám pozvania pomáhajú uzatvárať a dodržiavať posvätné zmluvy, približujeme sa k Pánovi a jeden k druhému.

Hovorí sa, že tí, ktorí rozumejú skutočnému duchu inšpirovanej služby, robia viac ako predtým, zatiaľ čo tí, ktorí mu nerozumejú, robia menej. Robme viac, tak ako by to robil aj náš Spasiteľ. Ako hovorí naša náboženská pieseň, je to „požehnanie povinnosti a lásky“.8

Zborové rady, kvóra starších a Združenia pomoci, prosím, počúvajte Dobrého Pastiera a pomôžte Mu stratené vyhľadať, porozháňané zavrátiť, poranené obviazať a choré posilniť.9 Môžeme nevedomky pohostiť anjelov10, keď pre všetkých urobíme miesto v Jeho nocľahárni.11

Inšpirovaná služba žehná rodiny a jednotlivcov; posilňuje aj zbory a pobočky. Predstavte si svoj zbor alebo pobočku ako duchovný ekosystém. V duchu alegórie o olivovníkoch z Knihy Mormonovej Pán vinice a Jeho služobníci prinášajú drahocenné ovocie a posilňujú každý strom tak, že zväzujú dokopy silné stránky a slabosti všetkých stromov.12 Pán vinice a Jeho služobníci sa opakovane pýtajú: „Čo viac som mohol učiniť?“13 Spoločne žehnajú srdcia a domovy, zbory a pobočky prostredníctvom dôslednej inšpirovanej služby.14

Inšpirovaná služba – pastierstvo – robí našu vinicu jedným telom15 – posvätným hájom. Každý strom v našom háji je žijúcim rodostromom. Korene a vetvy sú poprepletané. Inšpirovaná služba žehná generáciám. Keď je potrebná služba, rozumní biskupi a predsedníctva kvór starších a Združení pomoci sa pýtajú: „Kto sú slúžiaci bratia a sestry?“ Zborové rady a pohovory o inšpirovanej službe sa nepýtajú len na výzvy alebo problémy, ale tiež hľadia očami, aby videli a radujú sa z Pánových mnohých láskyplných milosrdenstiev v našom živote, keď inšpirovane slúžime tak, ako by to robil aj On.

Náš Spasiteľ je naším dokonalým príkladom.16 Pretože je dobrý, môže chodiť a dobre činiť.17 Žehná jednému aj ostatným 99. Je zosobnením inšpirovanej služby. Stávame sa viac takými, ako je Ježiš Kristus, keď urobíme tým najmenším to, čo by sme Jemu urobili18, keď milujeme svojho blížneho ako seba samého19, keď sa vzájomne milujeme ako nás On miloval20 a keď „sa [niekto] medzi vami [chce] stať veľkým, bude vaším služobníkom“21.

Ježiš Kristus inšpirovane slúži. Anjeli inšpirovane slúžia.22 Nasledovníci Ježiša Krista si vzájomne slúžia23, „[radujú] sa s radujúcimi a [plačú] s plačúcimi“24, dohliadajú na ľudí a živia ich „vecami, ktoré sa týkajú spravodlivosti“25, pamätajú „na chudobných a núdznych, na chorých a sužovaných“26 a spôsobujú, že je Jeho meno známe skrze inšpirovanú službu27. Keď inšpirovane slúžime podľa Jeho príkladu, sme svedkami Jeho zázrakov, Jeho požehnaní.28 Dosahujeme „dôstojnejšiu službu“29.

Môžeme sa fyzicky unaviť. No v Jeho službe nie sme „unavení konaním dobra“30. Usilovne robíme to najlepšie, čo vieme, nebežíme rýchlejšie, ako máme síl31, ale veríme, ako učí apoštol Pavol, že „ochotného darcu miluje Boh“32. Lebo Boh, ktorý „rozsievačovi dáva semeno i chlieb, aby mal čo jesť, dá a rozmnoží vaše osivo“33. Inak povedané, Boh obohacuje „vo všetkom … na všemožnú štedrosť“34. „Kto … hojne rozsieva, hojne bude aj žať.“35

Kdekoľvek sa v tomto veľkonočnom období nachádzame, ponúknime pomoc a buďme starostliví, ako by bol aj náš Spasiteľ, najmä k tým, ktorým máme tú česť slúžiť na základe lásky a poverenia. Kiež sa pri tom priblížime k Ježišovi Kristovi a jeden k druhému a staneme sa viac takými, ako je On, a takými nasledovníkmi Ježiša Krista, akými by On chcel, aby každý z nás bol. V Jeho posvätnom mene, v mene Ježiša Krista, amen.