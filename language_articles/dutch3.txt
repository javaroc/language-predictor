God kent u en houdt van u
Ouderling Alan T. Phillips

van de Zeventig

Gods plan van geluk draait om u. U bent zijn dierbare kind en u bent van grote waarde.

Zes jaar geleden reed ik ’s avonds met mijn gezin net buiten Oxford. Zoals vaak het geval is met kleine kinderen, moesten we even ergens stoppen. We vonden een tankstation met flink wat winkels en restaurants. Als een goed geoliede machine stapten we uit de auto, gebruikten we de faciliteiten en vervolgden we onze reis.

Een kwartier later vroeg onze oudste zoon: ‘Waar is Jasper?’ Jasper zit alleen achterin de auto. We dachten dat hij in slaap was gevallen, zich had verstopt of ons in de maling nam.

Zijn broer controleerde de achterbank nog eens goed. We kwamen tot de ontdekking dat onze 5-jarige zoon er niet was. De schrik sloeg ons om het hart. We reden terug naar het tankstation en smeekten onze hemelse Vader om Jasper te beschermen. We brachten de politie van de situatie op de hoogte.

Toen we meer dan 40 minuten later aankwamen, zagen we twee politieauto’s met zwaailichten op de parkeerplaats staan. Jasper zat in een van de auto’s met de knoppen te spelen. Ik zal nooit vergeten hoe blij we waren hem weer te zien.

Veel gelijkenissen van de Heiland gaan over vergaderen, herstellen of het verstrooide of verlorene vinden. Voorbeelden hiervan zijn de gelijkenissen van het verloren schaap, de verloren penning en de verloren zoon.

Ik heb door de jaren heen vaak aan dit voorval met Jasper teruggedacht en daarbij nagedacht over de goddelijke identiteit en het belang van Gods kinderen, de verlossende macht van Jezus Christus en de volmaakte liefde van een Vader in de hemel die u en mij kent. Ik wil vandaag graag van deze waarheden getuigen.

I. Kinderen van God
Het leven is moeilijk. Er zijn veel mensen die overweldigd, eenzaam, geïsoleerd of uitgeput zijn. Op moeilijke momenten hebben we misschien het gevoel dat we achterlopen of zijn afgedwaald. De wetenschap dat we allemaal kinderen van God zijn en deel uitmaken van zijn eeuwige gezin geeft ons een identiteitsgevoel en doel.

President M. Russell Ballard heeft gezegd: ‘Er is een belangrijke identiteit die we nu en voor altijd gemeen hebben. […] Je bent een zoon of dochter van God en dat ben je altijd geweest. […] Begrip van deze waarheid – die werkelijk begrijpen en in je opnemen – zal je compleet veranderen.’

Onderschat niet hoe waardevol u bent in de ogen van uw Vader in de hemel. U bent geen toevallig bijproduct van de natuur, kosmische wees of uitkomst van een kansberekening. Achter een ontwerp zit altijd een ontwerper.

Uw leven heeft betekenis en een doel. De voortgaande herstelling van het evangelie van Jezus Christus geeft u inzicht in uw goddelijke identiteit. U bent een geliefd kind van uw hemelse Vader. Al deze gelijkenissen en leringen draaien om u. God houdt zoveel van u dat Hij zijn Zoon heeft gezonden om u te genezen, redden en verlossen.

Jezus Christus had oog voor de goddelijke natuur en eeuwige waarde van ieder mens. Hij legde uit dat de twee grote geboden, God en onze naasten liefhebben, ten grondslag liggen aan al Gods geboden. Het is onze goddelijke taak om voor de behoeftigen te zorgen. Daarom dragen wij als discipel van Jezus Christus elkaars lasten, treuren wij met hen die treuren en vertroosten wij hen die vertroosting nodig hebben.

Religie draait niet alleen om onze band met God, maar ook om onze band met elkaar. Ouderling Jeffrey R. Holland heeft uitgelegd dat het woord religie van het Latijnse woord religare komt, wat ‘verbinden’ betekent, of letterlijker ‘opnieuw binden’. ‘Ware religie verbindt ons met God en elkaar.’

Hoe we met elkaar omgaan, doet er echt toe. President Russell M. Nelson heeft gezegd: ‘Christus’ boodschap is duidelijk: zijn ware discipelen bouwen op, verheffen, bemoedigen, overreden en inspireren.’ Het is nog belangrijker dat we dit doen als onze medereizigers zich verloren, eenzaam, vergeten of buitengesloten voelen.

We hoeven niet ver te zoeken naar mensen die het zwaar hebben. We kunnen beginnen met iemand in onze eigen familie, wijk of gemeenschap hulp bieden. We kunnen ook iets doen om het leed te verlichten van de 700 miljoen mensen die in extreme armoede leven of van de 100 miljoen noodgedwongen vluchtelingen als gevolg van vervolging, conflicten en identiteitsgerelateerd geweld. Jezus Christus is het volmaakte voorbeeld van liefdevolle zorg voor de behoeftigen – de hongerigen, de vreemdelingen, de zieken, de armen, de gevangenen. Zijn werk is ons werk.

Ouderling Gerrit W. Gong heeft gezegd: ‘Onze reis naar God wordt vaak samen afgelegd.’ Daarom dienen onze wijken voor alle kinderen van God een veilige plek te zijn. Zitten we passief in de kerk, of zetten we ons actief in om een gemeenschap te vormen waarin aanbidding, Christus indachtig zijn en bediening centraal staan? We kunnen gehoor geven aan president Nelsons raad om minder te oordelen, meer lief te hebben en de reine liefde van Jezus Christus in woord en daad uit te dragen.

II. De verlossende macht van Jezus Christus
De verzoening van Jezus Christus is de grootste uiting van de liefde die onze hemelse Vader voor zijn kinderen heeft. Het woord verzoening betekent mensen die van elkaar vervreemd of gescheiden zijn weer bij elkaar brengen.

Het was de zending van onze Heiland om ervoor te zorgen dat we bij onze hemelse Vader kunnen terugkeren en verlichting op onze reis vinden. De Heiland weet door zijn lijden hoe Hij ons bij onze moeilijkheden kan helpen. Vergis u niet, Christus is onze Redder, en de Heelmeester van onze ziel.

Als wij geloof oefenen, zal Hij ons helpen om ondanks onze moeilijkheden door te gaan. Zijn liefdevolle en barmhartige uitnodiging blijft luiden:

‘Kom naar Mij toe, allen die vermoeid en belast zijn, en Ik zal u rust geven.

‘Neem mijn juk op u en leer van Mij, […] en u zult rust vinden voor uw ziel.’

Het juk is een krachtige metafoor. President Howard W. Hunter heeft uitgelegd: ‘Met behulp van een juk konden twee dieren samen het zware gewicht voorttrekken, wat het werk lichter maakte. Een last die zwaar was en voor één dier misschien onmogelijk te trekken, kon gelijk verdeeld en makkelijk getrokken worden door twee dieren die met een gedeeld juk samengespannen waren.’

President Nelson heeft gezegd: ‘U komt tot Christus om zijn juk en zijn macht op u te nemen, zodat u de lasten van het leven niet alleen draagt. U draagt de lasten van het leven met de Redder en Heiland van de wereld.’

Hoe nemen we het juk van de Heiland op ons en verbinden we ons met Hem? Ouderling David A. Bednar heeft uitgelegd:

‘Door heilige verbonden te sluiten en na te komen, nemen we het juk van de Heer Jezus Christus op ons en verbinden we ons met Hem. De Heiland vraagt ons in wezen om op Hem te vertrouwen en samen met Hem de last te trekken. […]

‘Wij zijn niet alleen en hoeven er nooit alleen voor te staan.’

Als u zich terneergeslagen, verloren of verward voelt: u staat er niet alleen voor. Dankzij de verzoening van Christus en zijn verordeningen kunt u zijn juk op u nemen en u met Hem verbinden. Hij zal u liefdevol de kracht en genezing bieden die u nodig hebt om de rest van uw reis te volbrengen. Hij is de toevlucht voor onze stormen.

III. De liefde van onze hemelse Vader
Jasper is grappig, lief, intelligent en soms onbesuisd. Maar de kern van het verhaal is dat hij bij mij hoort. Hij is mijn zoon en ik hou meer van hem dan hij ooit zal beseffen. Als een onvolmaakte aardse vader dit voor zijn kind voelt, kunt u zich dan voorstellen wat onze volmaakte, verheerlijkte, liefhebbende hemelse Vader voor u voelt?

Mijn lieve vrienden uit de opkomende generatie, generatie Z en generatie Alfa: weet dat geloof inzet vergt. We leven in een tijd waarin velen eerst willen zien en dan pas geloven. Geloven is soms moeilijk en vergt keuzes. Maar gebeden worden verhoord. En antwoorden zijn voelbaar. Sommige belangrijke zaken zijn niet zichtbaar, maar kunnen wel worden gevoeld, gekend en ervaren. Ze zijn wel degelijk echt.

Jezus Christus wil dat u uw Vader in de hemel kent en een band met Hem hebt. Hij heeft gezegd: ‘Welke man onder u die een zoon heeft die bij hem aandringt en zegt: Vader, stel uw huis open dat ik bij u kan komen eten, zal niet zeggen: Kom binnen, mijn zoon; want wat van mij is, is van jou, en wat van jou is, is van mij?’ Kunt u zich een persoonlijker, liefdevoller beeld van God, de eeuwige Vader voorstellen?

U bent zijn kind. Als u zich verloren voelt, als u vragen hebt of als het u aan wijsheid ontbreekt, als u worstelt met uw omstandigheden of geestelijke dissonantie, wend u dan tot Hem. Bid om troost, liefde, antwoorden en leiding. Wat u ook nodig hebt of waar u ook bent, stort uw hart bij uw hemelse Vader uit. Sommigen van u hebben wellicht baat bij deze uitnodiging van president Nelson: ‘Vraag Hem of Hij er werkelijk is – of Hij je kent. Vraag Hem hoe Hij over je denkt. En luister vervolgens.’

Geliefde broeders en zusters,

Ken uw Vader in de hemel. Hij is volmaakt en liefdevol.

Weet wie Jezus Christus is. Hij is onze Heiland en Verlosser. Verbind uzelf en uw dierbaren met Hem.

En weet wie u bent. Ken uw ware goddelijke identiteit. Gods plan van geluk draait om u. U bent zijn dierbare kind en u bent van grote waarde. Hij kent u en houdt van u.

Van deze eenvoudige en fundamentele waarheden getuig ik in de naam van Jezus Christus. Amen.

