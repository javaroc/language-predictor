Det var en gang en far som var i ferd med å dra til et kveldsmøte i biskopsrådet. Hans fire år gamle datter stilte seg foran ham, iført pyjamas og med et eksemplar av Historier fra Mormons bok i hånden.

“Hvorfor må du dra på møtet?” spurte hun.

“Fordi jeg er rådgiver i biskopsrådet,” svarte han.

“Men du er min pappa!” protesterte datteren hans.

Han knelte foran henne. “Kjære,” sa han, “jeg vet du vil at jeg skal lese for deg og hjelpe deg å sovne, men i kveld må jeg hjelpe biskopen.”

Datteren svarte: “Har ikke biskopen en far som kan hjelpe ham å sovne?”

Vi er evig takknemlige for de utallige medlemmene som virker flittig i Jesu Kristi Kirke hver dag. Deres offer er i sannhet hellig.

Men som denne piken syntes å forstå, er det noe like hellig – noe uerstattelig – ved at en forelder nærer et barn. Det gjenspeiler himmelens mønster.1 Vår himmelske Fader, vår guddommelige forelder, fryder seg visselig når hans barn blir undervist og næret av sine foreldre på jorden.2

Foreldre, takk for alt dere gjør for å oppdra deres barn. Og barn, takk for alt dere gjør for å oppdra deres foreldre, for som alle foreldre vet, lærer vi ofte like mye av våre barn om tro, håp og nestekjærlighet som de lærer av oss!3

Har dere noen gang tenkt på den enorme risikoen vår himmelske Fader tar hver gang han sender et barn til jorden? Disse er hans åndesønner og -døtre. De har ubegrenset potensial. De er bestemt til å bli strålende personer av godhet, nåde og sannhet. Likevel kommer de til jorden helt hjelpeløse, knapt i stand til å gjøre noe annet enn å rope om hjelp. Minnet om deres tid i Guds nærhet er tilsløret, sammen med kunnskapen om hvem de egentlig er og hvem de kan bli. De danner sin forståelse av liv, kjærlighet, Gud og hans plan basert på det de ser fra menneskene rundt seg – spesielt sine foreldre, som ærlig talt fortsatt prøver å finne ut av ting selv.

Gud har gitt foreldre “en hellig plikt til å oppdra sine barn i kjærlighet og rettferdighet, til å dekke deres fysiske og åndelige behov, til å lære dem … å overholde Guds bud.”4

Det er nok til å holde selv de beste foreldre våkne om natten.

Mitt budskap til alle foreldre er dette:

Herren elsker dere.

Han er med dere.

Han står ved siden av dere.

Han er deres styrke når dere veileder deres barn til å ta rettferdige valg.

Ta imot dette privilegiet og ansvaret tappert og med glede. Ikke deleger denne kilden til himmelske velsignelser til noen andre. Innenfor rammen av evangeliets verdier og prinsipper, er dere dem som skal veilede barnet deres i hverdagens avgjørelser. Hjelp deres barn å utvikle tro på Jesus Kristus, elske hans evangelium og hans kirke og forberede seg til et helt liv med rettferdige valg. Det er faktisk Guds plan for foreldre.

Satan vil motarbeide dere, distrahere dere, prøve å gjøre dere motløse.

Men alle barn har mottatt Kristi lys som en direkte linje til himmelen. Og Frelseren vil hjelpe dere, veilede dere og oppmuntre dere. Søk hans hjelp. Spør Herren!

På samme måte som Jesus Kristus er styrken for ungdom, er Jesus Kristus også styrken for foreldre.

Noen ganger lurer vi kanskje på om en annen kan være bedre kvalifisert til å veilede og undervise våre barn. Men uansett hvor utilstrekkelig du måtte føle deg, har du noe som gjør deg unikt kvalifisert: Din kjærlighet til ditt barn.

En forelders kjærlighet til et barn er en av universets sterkeste krefter. Det er en av de få tingene på jorden som virkelig kan vare evig.

Kanskje du føler at ditt forhold til barnet ditt ikke er så bra som det kunne vært. Det er der Frelserens kraft kommer inn. Han helbreder de syke, og han kan helbrede relasjoner. Han mangfoldiggjør brød og fisk, og han kan mangfoldiggjøre kjærligheten og gleden i ditt hjem.

Din kjærlighet til dine barn skaper et rikt miljø for undervisning av sannhet og oppbygging av tro. Gjør deres hjem til et bønnens hus, et lærdommens hus, et troens hus, et hus med gledesfylte opplevelser, et sted for tilhørighet, et Guds hus.5 Og “be til Faderen med all hjertets iver om å bli fylt med denne kjærlighet som han har skjenket alle … etterfølgere av hans Sønn Jesus Kristus.”6

En annen styrke du som forelder har, er muligheten til daglig og vedvarende innflytelse. Jevnaldrende, lærere og mediepåvirkere kommer og går. Men du kan være den mest konstante, stabile innflytelsen i ditt barns liv.

Din innsats kan virke liten sammenlignet med de høye røstene dine barn hører i verden. Noen ganger føles det kanskje som om du ikke oppnår så mye. Men husk at “med små midler kan [Herren] få store ting til å skje”.7 Én hjemmeaften, én samtale om evangeliet eller ett godt eksempel kan ikke forandre ditt barns liv på et øyeblikk, noe mer enn én dråpe regn fører til at en plante umiddelbart vokser. Men konsekvent utførelse av små og enkle ting, dag etter dag, gir barna mye bedre næring enn en sporadisk flom.8

Det er Herrens måte. Han taler til deg og ditt barn med en mild, lav røst, ikke en tordenrøst.9 Han helbredet ikke Na’aman gjennom “noe stort”, men gjennom den enkle, gjentatte handlingen med å vaske seg.10 Israels barn nøt festmåltidet med vaktlene i villmarken, men det som holdt dem i live, var det lille og enkle mirakelet manna – deres daglige brød.11

Brødre og søstre, daglig brød lages og serveres best hjemme. Tro og vitnesbyrd fremmes best på normale og naturlige måter, én bit om gangen, i små og enkle øyeblikk, i dagliglivets konstante strøm.12

Hvert øyeblikk er et undervisningsøyeblikk. Alle ord og handlinger kan være en veiledning i å ta valg.13

Du ser kanskje ikke de umiddelbare virkningene av din innsats. Men ikke gi opp. “Alle ting må skje i rett tid”, sa Herren. “Derfor, bli ikke trette av å gjøre godt, for dere legger grunnvollen til et stort verk.”14 Hvilket verk kan være større enn å hjelpe Guds dyrebare barn å lære hvem de egentlig er og bygge opp deres tro på Jesus Kristus, hans evangelium og hans kirke? Jesus Kristus vil velsigne og foredle din konsekvente innsats.

En annen mektig måte Gud støtter foreldre på, er gjennom gaven personlig åpenbaring. Gud er ivrig etter å utøse sin Ånd for å veilede foreldre.

Når du er bønnfylt og følsom for Ånden, vil han advare deg mot skjulte farer.15 Han vil åpenbare dine barns gaver, deres sterke sider og deres uuttalte bekymringer.16 Gud vil hjelpe deg å se dine barn slik han ser dem – utover deres ytre utseende og inn i deres hjerter.17

Med Guds hjelp kan du lære å kjenne dine barn på en ren og himmelsk måte. Jeg innbyr deg til å ta imot Guds tilbud om å veilede din familie ved personlig åpenbaring. Søk hans veiledning i dine bønner.18

Kanskje den viktigste hjelpen Jesus Kristus tilbyr foreldre, er den “mektige forandring[en]” i hjertet.19 Det er et mirakel hver og en av oss trenger.

Forestill deg denne situasjonen et øyeblikk: Du er i kirken og lytter til en tale om familier. Taleren beskriver et perfekt hjem og en enda mer perfekt familie. Mann og hustru krangler aldri. Barna slutter å lese i Skriftene kun når det er på tide å gjøre lekser. Og salmen “Elsk du din neste”20 spilles i bakgrunnen. Før taleren kommer til den delen om at alle gladelig deltar for å rengjøre badet, tenker du allerede: “Familien min er håpløs.”

Kjære brødre og søstre, slapp av! Alle i forsamlingen tenker det samme! Faktum er at alle foreldre er bekymret for ikke å være gode nok.

Heldigvis finnes det en guddommelig kilde til hjelp for foreldre: Det er Jesus Kristus. Han er kilden til den mektige forandringen i vårt hjerte.

Når du åpner ditt hjerte til Frelseren og hans læresetninger, vil han vise deg din svakhet. Hvis du stoler på Jesus Kristus med et ydmykt hjerte, vil han la svake ting bli sterke.21 Han er miraklenes Gud.

Betyr det at du og din familie vil være fullkomne? Nei. Men dere vil bli bedre. Gjennom Frelserens nåde, litt etter litt, vil du utvikle flere av egenskapene foreldre trenger: Kjærlighet til Gud og hans barn, tålmodighet, uselviskhet, tro på Kristus og mot til å ta rettferdige valg.

Vår innsats for å bygge opp tro på Jesus Kristus er hjemme-sentrert, fokusert på den enkelte. Og den er Kirke-støttet. I tillegg til å sørge for de hellige Skriftene og profetenes ord, tilbyr Frelserens kirke mange ressurser for å hjelpe foreldre og barn til å ta rettferdige valg:

Til styrke for ungdom: En veiledning i å ta valg gir deg ingen liste over hva du skal eller ikke skal gjøre. Den underviser i evige sannheter for å hjelpe deg å ta valg fokusert på Jesu Kristi liv og læresetninger. Les den sammen med barna dine. La dem snakke om den. Hjelp dem å la disse evige og guddommelige sannhetene veilede sine valg.22

FSY-konferanser er en annen fantastisk ressurs. Jeg håper alle ungdommer vil delta. Jeg innbyr unge enslige voksne til å delta på disse konferansene som veiledere og rådgivere. Jeg oppfordrer foreldre til å bygge på det åndelige momentum som deres ungdom bringer hjem fra FSY-konferanser.

Barn og ungdom i Jesu Kristi Kirke av Siste Dagers Hellige har lærere, rådgivere og veiledere. Dere går ofte inn i en ung persons liv i et avgjørende øyeblikk for å bygge opp og støtte tro og vitnesbyrd. Noen av dere er enslige voksne. Noen fikk aldri egne barn. Din gledesfylte tjeneste for Guds barn er hellig i Guds øyne.23

Mine kjære venner, mine kjære brødre og søstre, å utvikle tro i et barn er omtrent som å hjelpe en blomst å vokse. Du kan ikke dra i stilken for å gjøre den høyere. Du kan ikke tvinge opp knoppen for å få den til å blomstre tidligere. Og du kan ikke forsømme blomsten og forvente at den skal vokse eller blomstre spontant.

Det du kan og må gjøre for den oppvoksende generasjon, er å gi rik, nærende jord med tilgang til rennende himmelsk vann. Fjern ugress og alt som vil blokkere himmelsk sollys. Skap best mulig forhold for vekst. La tålmodig den oppvoksende generasjon ta inspirerte valg, og la Gud utføre sitt mirakel. Resultatet vil bli vakrere og mer slående og mer gledesfylt enn noe annet du kan oppnå bare ved deg selv.

I vår himmelske Faders plan er familierelasjoner ment å være evige. Dette er grunnen til at du som forelder aldri gir opp, selv om du ikke er stolt av hvordan det gikk før.

Med Jesus Kristus, Mesterlegen og Frelseren, kan det alltid være en ny begynnelse. Han gir alltid håp.

Jesus Kristus er styrken for familier.

Jesus Kristus er styrken for ungdom.

Jesus Kristus er styrken for foreldre.

Dette vitner jeg om i Jesu Kristi navn. Amen.