Kun olemme rakentaneet talomme Kristuksen kanssa solmitun liittosuhteen perustukselle, me luotamme Kristuksen oppiin.

Näen sieluni silmin vanhenevan profeetta Nefin työpöytänsä ääressä, kultalevyt levitettyinä eteensä ja kirjoituspuikko kädessään.

Nefi oli viimeistelemässä viimeisiä kaiverruksiaan aikakirjaan. Hän kirjoitti: ”Ja nyt, rakkaat veljeni, minä päätän sanani.”1 Mutta pian sen jälkeen Henki kehotti Nefiä palaamaan aikakirjansa ääreen ja kirjoittamaan päätössanoman. Pyhän Hengen voimakkaan vaikutuksen innoittamana tuo suuri profeetta otti jälleen käteen kirjoituspuikkonsa ja kirjoitti: ”Ja nyt, se, mitä olen kirjoittanut, riittää minulle, paitsi muutamia sanoja, jotka minun on puhuttava Kristuksen opista.”2

Kuinka iankaikkisesti kiitollisia me olemmekaan niistä ”muutamista sanoista”3 ja siitä, että Henki sai Nefin kirjoittamaan ne. Nefin kirjoitus Kristuksen opista on aarre niille, jotka kestitsevät sillä itseään. Se sisältää näyn Vapahtajan kasteesta4 ja Pojan äänen, joka kutsuu kaikkia seuraamaan Häntä5 ja tekemään sitä, mitä olemme nähneet Hänen tekevän6. Se sisältää Nefin todistuksen siitä, että ne, jotka Kristukseen uskoen tekevät vilpittömän parannuksen synneistään ja seuraavat Vapahtajaa kasteen vesiin, saavat ”Pyhän Hengen; eli silloin tulee tulen ja Pyhän Hengen kaste”7. Kuulemme myös Isän äänen todistavan: ”Totisesti, minun Rakkaani sanat ovat todet ja luotettavat. Se, joka kestää loppuun asti, se pelastuu.”8

Presidentti Russell M. Nelson tähdensi Kristuksen opin ainutlaatuista merkitystä puhuessaan vasta kutsutuille lähetysjohtajapareille: ”Enemmän kuin mitään muuta me haluamme, että lähetyssaarnaajillamme – – on Kristuksen oppi kaiverrettuna sydämeensä – juurrutettuna – – luidensa ytimeen.”9

Saarnatkaa minun evankeliumiani tiivistää Kristuksen opin viisi tärkeää osatekijää. Siinä sanotaan: ”[Me kutsumme] muita tulemaan Kristuksen luokse auttamalla heitä ottamaan vastaan [palautetun evankeliumin] uskomalla Jeesukseen Kristukseen ja Hänen sovitukseensa, tekemällä [parannuksen], ottamalla vastaan [kasteen] ja Pyhän Hengen [lahjan] sekä kestämällä loppuun asti.”10

Mutta Kristuksen opin tärkeys ei koske vain lähetyssaarnaajia! Ja se on paljon syvällisempi kuin pelkkä yhteenveto sen viidestä keskeisestä osatekijästä. Se kattaa evankeliumin lain. Se on suuri suunnitelma iankaikkista elämää varten.

Veljet ja sisaret, jos aiomme ottaa vastaan presidentti Nelsonin kutsun saada Kristuksen oppi juurrutetuksi meidän luidemme ytimeen, meidän täytyy syventää kääntymystämme Herraan tutkimalla, rukoilemalla, elämällä uskollisesti ja tekemällä jatkuvaa parannusta. Meidän täytyy kutsua Pyhää Henkeä kaivertamaan Kristuksen oppi ihmissydämeemme11 yhtä syvälle ja pysyvästi kuin Nefi kaiversi sen kultalevyihin.

Viime lokakuussa presidentti Nelson kysyi: ”Mitä maailman voittaminen tarkoittaa?” Hän sanoi muun muassa: ”Se on sitä, että luotamme Kristuksen oppiin enemmän kuin ihmisfilosofioihin.”12

Sanan luottaa määritelmänä on ”uskoa varmasti jonkun tai jonkin luonteeseen, kykyyn, voimaan tai totuuteen”13. Tuo joku on Jeesus Kristus, ja tuo jokin on Hänen oppinsa.

Kuinka tarkoituksellinen luottaminen Kristuksen oppiin voi siis muuttaa tapaa, jolla elämme elämäämme?

Jos luotamme Kristuksen oppiin, me luotamme Kristukseen kylliksi elääksemme Hänen jokaisesta sanastaan.14 Tutkimme koko elämämme ajan Jeesusta Kristusta15, Hänen palvelutehtäväänsä, Hänen opetuksiaan ja Hänen ääretöntä sovitustyötään, mukaan lukien Hänen loistavaa ylösnousemustaan. Me tutkimme Hänen lupauksiaan ja ehtoja, joilla nuo lupaukset tulevat osaksemme.16 Kun tutkimme, me täytymme suuremmalla rakkaudella Herraa kohtaan.

Jos luotamme Kristuksen oppiin, me lähestymme taivaallista Isäämme joka päivä nöyrässä, salaisessa rukouksessa, jossa voimme ilmaista kiitollisuutta Hänen Poikansa lahjasta ja kaikista siunauksistamme.17 Voimme rukoilla Pyhän Hengen ilmoitusta tuovaa kumppanuutta18, rukoilla sovittaaksemme oman tahtomme Hänen tahtoonsa19, rukoilla pohtiaksemme liittojamme ja uudistaaksemme sitoumuksemme pitää ne20. Voimme rukoilla antaaksemme tukea ja ilmaistaksemme rakkautta profeettojamme, näkijöitämme ja ilmoituksensaajiamme kohtaan21, rukoilla anteeksiannon puhdistavaa voimaa22 ja rukoilla voimaa vastustaa kiusauksia23. Kutsun teitä tekemään rukouksesta tärkeän asian elämässänne pyrkien joka päivä parantamaan yhteydenpitoanne Jumalan kanssa.

Jos luotamme Kristuksen oppiin, me panemme syrjään maailman kiiltävät asiat, jotta voimme keskittyä maailman Lunastajaan.24 Rajoitamme aikaa, jota käytämme sosiaalisen median, digitaalisten pelien, aikaa haaskaavan, liiallisen tai sopimattoman viihteen parissa, tämän maailman aarteiden ja turhuuksien houkutuksiin ja kaikkeen muuhun sellaiseen toimintaan, joka antaa tilaa ihmisten väärille perinteille ja erheellisille filosofioille, tai karsimme ne kokonaan. Vain Kristuksessa me löydämme totuuden ja pysyvän täyttymyksen.

Vilpittömästä parannuksesta25 tulee riemullinen26 osa elämäämme – sekä saadaksemme syntimme anteeksi että muuttuaksemme Kristuksen kaltaisiksi27. Parannus ja usko Kristukseen antavat meidän päästä osallisiksi Kristuksen sovituksesta. Presidentti Dallin H. Oaks on opettanut, että kun Vapahtaja antaa anteeksi, Hän ”tekee enemmän kuin vain puhdistaa [meidät] synnistä. Hän myös antaa [meille] uutta voimaa.”28 Jokainen meistä tarvitsee tätä voimaa pitääksemme Jumalan käskyt ja täyttääksemme elämämme iankaikkisen tarkoituksen.

Jeesuksesta ja Hänen opistaan me saamme voimaa. Hän sanoi: ”Totisesti, totisesti minä sanon teille, että tämä on minun oppini, ja jokainen, joka rakentaa tälle, rakentaa minun kalliolleni, eivätkä helvetin portit voita heitä.”29

Näemme tämän lupauksen täyttyvän uskollisten ihmisten elämässä. Hieman yli vuosi sitten minulla oli etuoikeus tavata Travis ja Kacie. He menivät naimisiin vuonna 2007. Travis ei siihen aikaan ollut kirkon jäsen. Vaikka Kacie oli kasvanut aktiivisessa myöhempien aikojen pyhien kodissa, hän oli teini-iässä ajautunut pois uskostaan ja harhautunut pois perustukseltaan.

Vuonna 2018 Travis tapasi lähetyssaarnaajat, ja vuonna 2019 hänet kastettiin. Travisista tuli lähetyssaarnaaja Kacielle, joka myös koki elämää muuttavan kääntymyksen. Heidät sinetöitiin temppelissä syyskuussa 2020. Suunnilleen kaksi vuotta kasteensa jälkeen Travis kutsuttiin palvelemaan piispakunnassa.

Travis sairastaa harvinaista sairautta, jossa hänen sisäelimiinsä muodostuu jatkuvasti kasvainrykelmiä. Hänelle on tehty useita leikkauksia toistuvien kasvainten poistamiseksi, mutta tauti on parantumaton. Muutamia vuosia sitten Travisille annettiin elinaikaa alle kymmenen vuotta.

Kacie sairastaa verkkokalvon pigmenttirappeumaa, harvinaista perinnöllistä sairautta, joka aiheuttaa näkökentän peruuttamatonta kaventumista, kunnes se johtaa täydelliseen sokeutumiseen.

Kacie puhui minulle tulevaisuudestaan. Hän ennakoi, ettei olisi enää kaukana aika, jolloin hän jäisi leskeksi, sokeaksi, ilman taloudellista tukea ja yksin kasvattamaan neljää kasvavaa lasta. Kysyin Kacielta, kuinka hän selviytyisi niin synkästä tulevaisuudesta. Hän hymyili tyynesti ja sanoi: ”En ole koskaan elämässäni ollut onnellisempi tai toiveikkaampi. Me pidämme kiinni lupauksista, joita olemme saaneet temppelissä.”

Travis on nykyään piispa. Kaksi kuukautta sitten hänelle tehtiin jälleen suuri leikkaus. Mutta hän on toiveikas ja rauhallinen. Kacien näkökyky on huonontunut. Nykyään hänellä on opaskoira eikä hän pysty ajamaan autoa. Mutta hän on tyytyväinen kasvattaessaan lapsiaan ja palvellessaan neuvonantajana Nuorten Naisten johtokunnassa.

Travis ja Kacie rakentavat taloaan kalliolle. Travis ja Kacie luottavat Kristuksen oppiin ja lupaukseen, että Jumala on pyhittävä heidän ahdinkonsa heidän hyväkseen.30 Jumalan täydellisessä suunnitelmassa kärsimys yhdistettynä Kristukseen uskomiseen liittyy siihen, että meistä tulee täydellisiä Kristuksessa.31 Kuten vertauksen viisas mies, joka rakensi talonsa kalliolle32, kun alkaa sataa ja tulvat tulevat ja tuulet puhaltavat ja pieksevät Travisin ja Kacien rakentamaa taloa, se ei sorru, sillä se on rakennettu kalliolle.33

Jeesus ei puhunut mahdollisista sateista, tulvista ja tuulista elämässämme. Hän puhui siitä, että myrskyjä varmasti nousee. Tämän vertauksen muuttuva tekijä ei ole se, tuleeko myrskyjä, vaan se, kuinka olemme suhtautuneet Hänen rakastavaan kutsuunsa sekä kuulla että tehdä, mitä Hän on opettanut.34 Muuta keinoa selviytyä ei ole.

Kun olemme rakentaneet talomme Kristuksen kanssa solmitun liittosuhteen perustukselle, me luotamme Kristuksen oppiin, ja kun tulemme Hänen luokseen, Hän lupaa meille iankaikkisen elämän. Ihmiset, jotka luottavat Kristuksen oppiin, ponnistelevat eteenpäin lujina Kristuksessa ja kestävät loppuun asti. Ei ole mitään muuta tapaa pelastua taivaan valtakuntaan.35

Lausun omakohtaisen todistukseni elävän, ylösnousseen Jeesuksen Kristuksen todellisuudesta. Todistan, että Jumala, meidän Isämme, on rakastanut maailmaa niin paljon, että Hän lähetti Poikansa lunastamaan meidät synnistä36 ja parantamaan meidät murheesta37. Todistan, että Hän on kutsunut meidän aikanamme Jumalan profeetan, nimittäin presidentti Russell M. Nelsonin, jonka välityksellä Hän puhuu ja opastaa meitä.

Koko sydämestäni kutsun teitä luottamaan Kristuksen oppiin ja rakentamaan elämänne Lunastajan kalliolle. Hän ei koskaan petä teitä. Jeesuksen Kristuksen nimessä. Aamen.