Wilt u gelukkig zijn?
Ouderling Yoon Hwan Choi

van de Zeventig

Blijf op het verbondspad. Uw leven zal er gemakkelijker, gelukkiger en vreugdevoller op worden.

Wilt u gelukkig zijn? Wat maakt u ongelukkig? President Russell M. Nelson heeft gezegd: ‘Als u zich ellendig wilt voelen, moet u vooral de geboden overtreden en zich niet bekeren. Als u gelukkig wilt zijn, blijf dan op het verbondspad.’ Gelukkig zijn klinkt toch eenvoudig? U hoeft alleen maar verbonden te sluiten en na te komen. Ik wil graag bespreken wat ons kan helpen om op het verbondspad te blijven en gelukkig te zijn.

1. Wat is het verbondspad?
Ouderling Dale G. Renlund heeft gezegd: ‘De term verbondspad verwijst naar een reeks verbonden waardoor we tot Christus komen en ons aan Hem binden. Deze verbondsband biedt ons toegang tot zijn eeuwige macht. Het pad begint met geloof in Jezus Christus en bekering, gevolgd door de doop en het ontvangen van de Heilige Geest.’ We hernieuwen dit verbond telkens wanneer we aan het avondmaal deelnemen.

Bij de doop sluiten we ons eerste verbond, waarna we de rest van ons leven verbonden sluiten. Ouderling Renlund heeft ook gezegd: ‘Het verbondspad leidt naar de verordeningen van de tempel, waaronder de begiftiging. De begiftiging is Gods gave van heilige verbonden die ons nog meer aan Hem binden.’

2. Bevindt u zich op het verbondspad?
Soms sluiten we verbonden en komen we die niet na. Hoe kunt u op het verbondspad terugkeren wanneer dit gebeurt? Ik wil graag enkele voorbeelden van terugkeer op het verbondspad geven.

Ruim een maand geleden kreeg ik bericht van een teruggekeerde zendeling die met ons heeft gediend. Hij zei: ‘Ik heb het de afgelopen tijd moeilijk gehad. Het valt me zwaar om elke dag tegen angst en depressie te vechten. Ik voel me eenzaam en ellendig. Ik vraag onze hemelse Vader steeds om leiding, rust en troost zodat ik weet wat ik kan doen om met deze beproeving om te gaan. […] Terwijl ik bad, kreeg ik de ingeving van de Geest om een volledige tiende te betalen. […] Ik voelde de Geest zo sterk en voelde dat ik het meteen moest doen. Met dit verlangen kreeg ik de ingeving: “Betaal je tiende en alles komt goed.” Ik heb nog steeds moeite om rust te vinden, maar ik heb een getuigenis van onze Heiland en dat ik door gehoorzaamheid de rust kan vinden die ik nodig heb. Ik heb onlangs besloten weer naar de kerk te gaan en in alles wat ik doe de leiding van de Geest te zoeken.’

Het gaat momenteel heel goed met hem. U kunt uw hemelse Vader om gemoedsrust vragen, maar Hij geeft u misschien een ander antwoord dan u verwacht. Zolang u probeert de Heiland te leren kennen en tot uw hemelse Vader te bidden, zal Hij u een persoonlijk antwoord geven.

President Thomas S. Monson heeft gezegd:

‘De grootste les die wij in het sterfelijk leven kunnen leren, is dat als God spreekt en de mens gehoorzaamt, die persoon altijd gelijk heeft.’

‘Als we de geboden onderhouden, zal ons leven gelukkiger en minder gecompliceerd zijn, en ons meer voldoening schenken. Onze moeilijkheden en problemen zullen draaglijker zijn en we zullen de beloofde zegeningen van God ontvangen.’

In de moeilijkste periode van mijn leven werd ik als bisschop geroepen. Ik was als begin dertiger een jonge vader en door familieomstandigheden had ik financiële problemen. Ik kon geen oplossing bedenken en er leek maar geen einde aan de problemen te komen. Op financieel en emotioneel vlak zat ik erdoorheen. Ik begon ook aan mijn geestelijke kracht te twijfelen. In deze moeilijke periode werd ik door mijn ringpresident geroepen. Ik aanvaardde de roeping, al was het moeilijk.

Mijn vrouw had ook een gesprek met de ringpresident. Het lukte haar niet om ja te zeggen, maar ze zei ook geen nee. Ze kon alleen maar huilen. Ze huilde de hele week en vroeg onze hemelse Vader: ‘Waarom nu?’ en ‘Kent U ons echt persoonlijk?’ Ze kreeg geen antwoord. De daaropvolgende zondag werd ik als bisschop voorgesteld. Ze stelde onze hemelse Vader die vragen niet weer, maar steunde mij zes jaar lang in mijn roeping.

Op de zondag dat ik werd ontheven, hoorde mijn vrouw een stem terwijl ze van het avondmaal nam. De stem fluisterde haar in: ‘Omdat deze weg voor jullie te moeilijk was om te bewandelen, heb ik hem als bisschop geroepen om jullie te dragen en de weg voor jullie te bewandelen.’ Ze keek terug op die zes jaar en kwam tot het besef dat al die problemen, waar maar geen einde aan leek te komen, ondertussen waren opgelost.

We hebben geleerd dat als een bepaalde roeping op het verkeerde moment lijkt te komen, dit misschien juist het moment is waarop we die roeping het hardst nodig hebben. Wanneer de Heer ons vraagt een roeping te vervullen, of die nu meer of minder belastend is, ziet Hij wat wij nodig hebben. Hij geeft ons de nodige kracht en heeft de zegeningen al klaar liggen die Hij over ons uit zal storten als wij getrouw dienen.

Er zijn veel dingen die ons van het verbondspad afleiden. Wat die ook zijn, het is nooit te laat om onze hemelse Vader om hulp te vragen. Ouderling Paul V. Johnson heeft gezegd: ‘Als we Satan volgen, geven we hem macht. Als we God volgen, geeft Hij ons macht.’

Koning Benjamin getuigt in het Boek van Mormon: ‘En voorts wil ik dat u nadenkt over de gezegende en gelukkige toestand van hen die de geboden van God onderhouden. Want zie, zij worden gezegend in alle dingen, zowel stoffelijke als geestelijke; en indien zij getrouw volharden tot het einde, worden zij in de hemel ontvangen, waardoor zij bij God kunnen wonen in een staat van nimmer eindigend geluk.’

3. Hoe wordt u gelukkig door uw verbonden na te komen?
Mijn vrouw zegt dat we door ons huwelijk sterker staan en dat ze daardoor nu dingen kan doen die ze voorheen niet kon. Vroeger ging ze bijvoorbeeld liever niet in het donker over straat. Nu heeft ze daar geen moeite meer mee, omdat ik met haar meega. Ze is klein en zonder stoel of ladder kan ze niet bij de bovenste planken. Omdat ik groter ben, kan ik haar dingen aangeven. Dit is vergelijkbaar met het juk van de Heiland op ons nemen. Als wij zijn juk op ons nemen, zijn wij in staat dat te doen wat we zelf niet kunnen. Hij is in staat te doen wat wij niet kunnen.

Ouderling David A. Bednar heeft gezegd: ‘Door heilige verbonden te sluiten en na te komen, nemen we het juk van de Heer Jezus Christus op ons en verbinden we ons met Hem. De Heiland vraagt ons in wezen om op Hem te vertrouwen en samen met Hem de last te trekken, ook al kunnen wij in geen enkel opzicht aan Hem tippen. Als wij op Hem vertrouwen en gedurende onze levensreis onze last samen met Hem torsen, is zijn juk werkelijk zacht en is zijn last licht.’

President Nelson heeft ook gezegd:

‘Als u het juk van de Heiland opneemt, krijgt u toegang tot zijn kracht en verlossende macht.’

‘De beloning die u krijgt als u uw verbonden met God nakomt, is hemelse macht – de versterkende macht waardoor we beter bestand zijn tegen beproevingen, verleidingen en tegenslagen. Die macht vergemakkelijkt onze weg. Wie de hogere wetten van Jezus Christus naleven, hebben toegang tot zijn hogere macht.’

‘[Het] leven [wordt] er in feite makkelijker op als [we onze] verbonden met God […] nakomen! Ieder die verbonden in de doopvont en in de tempel sluit en die nakomt, krijgt daarmee meer toegang tot de macht van Jezus Christus.’

Mijn geliefde broeders en zusters, wilt u gelukkig zijn? Blijf dan op het verbondspad. Uw leven zal er gemakkelijker, gelukkiger en vreugdevoller op worden. Onze Heiland geeft ons de volgende uitnodiging: ‘Kom naar Mij toe, allen die vermoeid en belast zijn, en Ik zal u rust geven.’ Hij is de levende Christus. Hij draagt onze lasten en maakt ons leven makkelijker. In de naam van Jezus Christus. Amen.

