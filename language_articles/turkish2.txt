Babam bana, “Çözümünü göremeyeceğin sorunlarına o kadar çok odaklanma” derdi.
Tanıklık ederim ki, Rab İsa Mesih en zor sorunlarımızın bile çözümüdür. Özellikle, O her birimizin karşılaştığı ve hiçbirimizin kendi başımıza çözemeyeceği dört sorunun üstesinden gelmiştir:
Birinci sorun fiziksel ölüm. Bunu geciktirmeye veya görmezden gelmeye çalışabiliriz, ancak kendi başımıza üstesinden gelemeyiz. Ancak İsa Mesih bizim için ölümün üstesinden geldi ve sonuç olarak, hepimiz bir gün dirileceğiz.1
İkinci sorun, bu dünyanın sıkıntılarını, zor deneyimlerini, üzüntülerini, acılarını ve adaletsizliğini içerir. İsa Mesih tüm bunların üstesinden geldi. O’nu takip etmeye çabalayanlar için, O bir gün “tüm [gözyaşlarını] silecek” ve her şeyi yeniden düzeltecektir.2 Bu arada, O bizi imtihanlarımızdan güvenle, neşeyle ve huzurla geçmemiz için güçlendirebilir.3
Üçüncü sorun, günahtan kaynaklanan ruhsal ölümdür. İsa Mesih, “huzurumuz için olan cezayı” Kendi üzerine alarak bu sorunun üstesinden geldi.4 O’nun kefaret amacıyla kurban oluşu sayesinde, eğer Kurtarıcı’ya iman edersek, içtenlikle tövbe edersek, vaftiz gibi temel kutsal törenler aracılığıyla Baba’nın bize sunduğu antlaşmayı kabul eder ve sonuna kadar dayanırsak, günahlarımızın sonuçlarından kurtulabiliriz. 5
Dördüncü sorun, bizim sınırlı, kusurlu doğamızdır. İsa Mesih’in, bu sorun için de çözümü var. O sadece hatalarımızı silip bizi yeniden masum yapmaz. O, “yüreklerimizde öylesine büyük bir değişiklik [yapabilir] ki artık içimizde kötülük yapmak için hiçbir istek [kalmaz], ancak sürekli olarak iyilik yapmak [isteriz].”6 Mesih’in lütfu aracılığıyla kusursuz olabiliriz ve bir gün O’nun gibi olabiliriz.7
Ne yazık ki, çoğu zaman kendi sorunlarımıza o kadar çok odaklanırız ki, çözüme, Kurtarıcımız’a, İsa Mesih’e odaklanmayı kaybederiz. Bu hatadan nasıl kaçınabiliriz? Cevabın, O’nunla ve Cennetteki Babamız’la yapmaya davet edildiğimiz anlaşmalarda yattığına inanıyorum.
Antlaşmalarımız dikkatimizin, düşüncelerimizin ve eylemlerimizin Mesih’e odaklamasına yardım eder. “[Yaptığımız] antlaşmalara bağlı [kaldığımızda]”, “bir kenara koymamız gereken” “bu dünya ile ilgili şeyleri” ve özenle aramamız gereken “daha iyi bir dünyaya ait şeyleri” daha kolay belirleyebiliriz.8
Ammon halkının Mormon Kitabı’nda yaptığı da buydu. İsa Mesih hakkında öğrendiklerinde ve hayatlarını O’na odaklamaya başladıklarında, savaş silahlarını gömmeleri gerektiğini anladılar ve tamamen dürüst oldular ve “Tanrı’ya karşı gösterdikleri ilgileriyle tanındılar.”9
Antlaşmaları yerine getirmek, bizi Ruh’un etkisini davet eden her şeyin peşinde olmaya ve bu etkiyi uzaklaştıran her şeyi reddetmeye yönlendirir. “Çünkü biliyoruz ki, eğer Kutsal Ruh’un varlığına layık olabilirsek, Cennetteki Baba ve O’nun Oğlu İsa Mesih’in huzurunda yaşamaya da layık olabiliriz.”10 Bu, daha nazik kelimeler kullanarak kelime dağarcığımızı değiştirmemiz gerektiği anlamına gelebilir. Bu, ruhsal olarak sağlıksız alışkanlıkları, bireysel olarak ve ailemizle günlük dua ve kutsal yazı çalışması gibi Rab’le olan ilişkimizi güçlendiren yeni alışkanlıklarla değiştirmek anlamına gelebilir.
Başkan Russell M. Nelson şöyle dedi: “Vaftiz kurnalarında ve tapınaklarda antlaşmalar yapan ve onları yerine getiren her kişi, İsa Mesih’in gücüne erişimi arttırmıştır. …
“Tanrı ile olan antlaşmalarımıza sadık kalmanın ödülü göksel güçtür; bu güç bizi imtihanlarımıza, ayartmalarımıza ve yürek acılarımıza daha iyi dayanmamız için kuvvetlendiren güçtür.”11
Her pazar Rab’bin sofrası sırasında antlaşmalarımızı yenilemek, kendimizi sınamak12 ve hayatlarımızı yeniden İsa Mesih’e odaklamak için harika bir fırsattır. Rab’bin sofrasına katılarak, “O’nu her zaman hatırladığımızı” bildiririz.13 Her zaman kelimesi çok önemlidir. Bu kelime, Kurtarıcı’nın etkisini hayatımızın her alanına yayar. O’nu sadece kilisede ya da sadece sabah dualarımızda ya da sadece başımız sıkıntıya girdiğinde ve bir şeye ihtiyacımız olduğunda hatırlamayız.
Evet, bazen dikkatimiz dağılır. Unuturuz. Odak noktamızı kaybederiz. Ancak antlaşmalarımızı yenilemek, Kurtarıcı’yı her zaman hatırlamak istediğimiz, hafta boyunca bunu yapmaya çalışacağımız ve bir sonraki hafta Rab’bin sofrası masasında O’na yeniden söz vereceğimiz ve O’na yeniden odaklanacağımız anlamına gelir.
Açıkçası, İsa Mesih’e odaklanmak, kilisede bir pazar aktivitesinden daha fazlası olmalıdır. Başkan Nelson, 2018’de Gelin, Beni Takip Edin’i tanıttığında, “Ev merkezli bir Kilise’nin zamanı geldi” dedi.14 O, “[evimizi] inancın kutsal bir sığınağına” ve “sevindirici haberi öğrenme merkezine” dönüştürmemiz gerektiğini söyledi. Ve eğer bunu yaparsak bize dört harika vaatte bulundu.15
Birinci vaat: “Sizin Şabat günleriniz gerçekten bir keyif günü olacak.” Kurtarıcımız’a daha da yaklaştığımız bir gün olacak. Perulu genç bir hanımın dediği gibi, “Rab’bin günü, Rab’den en çok cevap aldığım gündür.”
İkinci vaat: “Sizin çocuklarınız, Kurtarıcı’nın öğretilerini öğrenmek ve bu öğretilere uygun yaşamak için heyecan duyacaklar.” Bu nedenle, “biz Mesih’ten konuşuruz, Mesih’te seviniriz, Mesih’i vaaz ederiz, … öyle ki çocuklarımız günahlarının bağışlanması için hangi kaynağa bakabileceklerini bilsinler.”16
Bunu, bir gün oğlumuzun, Enos’un yaptığı gibi, işe gittiğinde ya da dağlarda yürüyüşe çıktığında ya da ormanlara hayvan avlamaya gittiğinde, ona Mesih hakkında ve sevindirici habere uygun yaşamanın sevinci hakkında öğrettiklerimizi hatırlayabilmesi için yaparız. Ve kim bilir? Belki de bu, sonunda onu İsa Mesih’e döndüren ruhsal açlığı hissedeceği gün olacaktır, böylece Rab’bin ona “Günahların bağışlandı ve sen kutsanacaksın” dediğini duyabilir.17
Üçüncü vaat: “Düşmanın hayatınızdaki ve evinizdeki etkisi azalacaktır.” Niçin? Çünkü İsa Mesih’e ne kadar çok odaklanırsak, günah o kadar çok çekiciliğini kaybeder.18 Evlerimiz Kurtarıcı’nın ışığıyla doldukça, düşmanın karanlığına daha az yer kalır.
Dördüncü vaat: “Ailenizdeki değişiklikler etkileyici ve destekleyici olacaktır.” Niçin? Çünkü İsa Mesih’in getirdiği değişiklik “güçlü bir değişikliktir.”19 O bizim tam doğamızı değiştirir; “yeniden yaratılmış” oluruz.20 Yavaş yavaş, Tanrı’nın tüm çocuklarına olan saf sevgisiyle dolarak Kurtarıcı’ya daha çok benzemeye başlarız.
Kim bu vaatlerin kendi hayatlarında ve ailelerinde gerçekleşmesini istemez ki? Bunları elde etmek için ne yapmamız gerekir? Cevap, evlerimizi inancın kutsal bir sığınağına çevirmek ve sevindirici haber öğrenme merkezine dönüştürmektir. Ve bunu nasıl yaparız? Cennetteki Baba ve İsa Mesih’e odaklanarak, Onlar’ı aile hayatımızın merkezi haline getirip evimizdeki en önemli etki yaparak.
Kutsal yazılarda bulunan Mesih’in sözlerini, hayatınızın günlük bir parçası haline getirerek başlamanızı önerebilir miyim? Mükemmel bir kutsal yazı çalışması için önceden belirlenmiş bir formül yoktur. Her gün 5 ya da 10 dakika veya mümkünse daha fazla da olabilir. Günde bir bölüm veya birkaç ayet olabilir. Bazı aileler sabah okula veya işe gitmeden önce çalışmayı tercih eder. Bazıları ise gece yatmadan önce okumayı tercih eder. Bazı genç çiftler bana, işe giderken bireysel olarak çalıştıklarını ve daha sonra mesaj yoluyla birbirleriyle ne anladıklarını paylaştıklarını, böylece yorumlarının ve müzakerelerinin kaydedildiğini söylediler.
“Gelin, Beni Takip Edin”, bireylerin ve ailelerin sevindirici haber ilkelerini kutsal yazılardan öğrenmelerine yardımcı olabilecek birçok etkinlik ve kaynak önerisi sunar. Kutsal Kitap videoları ve Mormon Kitabı videoları da kutsal yazıları aileniz için, daha erişilebilir hale getirmek adına değerli araçlar olabilir. Gençler ve çocuklar genellikle kutsal yazılardaki unutulmaz hikayelerden ilham alırlar. Bu hikayeler ve onların öğrettikleri sevindirici haber ilkeleri hizmet, erdem, itaat, sabır, azim, kişisel vahiy, ilahi sevgi, alçakgönüllülük ve İsa Mesih’e iman gibi iyi örneklere ihtiyaç duyduklarında, güvenilir arkadaşlar gibi, çocuklarınızla birlikte kalacaktır. Zamanla, Tanrı’nın sözüyle ziyafet çekmedeki tutarlılığınız, çocuklarınızın Kurtarıcı’ya giderek daha fazla yaklaşmasına yardımcı olacaktır. O’nu, daha önce hiç olmadığı kadar yakından tanıyacaklar.
Rab İsa Mesih bugün yaşıyor. O’nun bizim hayatımızda aktif, günlük bir etkisi olabilir. O, sorunlarımızın çözümüdür, ancak O’nu görmek için gözlerimizi açmalı ve bakış açımızı yükseltmeliyiz. O şöyle dedi, “Her düşüncede bana bakın; kuşkulanmayın, korkmayın.”21 O’na ve Cennetteki Babamız’a odaklandığımızda, Onlar’la antlaşmalar yapıp bu anlaşmaları yerine getirdiğimizde ve Onlar’ı evimizde ve ailemizde en önemli etkiye sahip hale getirdiğimizde, Başkan Nelson’ın öngördüğü türden insanlar olacağız: “Rab tekrar geldiğinde O’nu kabul etmeye muktedir, hazır ve layık bir halk, bu düşmüş dünya yerine İsa Mesih’i daha önceden seçmiş olan bir halk, İsa Mesih’in daha yüce, daha kutsal yasalarını yaşamak için özgür iradeleri ile sevinç duyan bir halk olacağız.”22 İsa Mesih’in adıyla, amin.