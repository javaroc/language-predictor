Pomóżcie swoim dzieciom budować wiarę w Jezusa Chrystusa, kochać Jego ewangelię i Jego Kościół oraz przygotować się do dokonywania prawych wyborów przez całe życie.

Dawno, dawno temu pewien ojciec miał już wychodzić na wieczorne spotkanie rady biskupiej. Wtedy zastąpiła mu drogę jego czteroletnia córka ubrana w piżamę i trzymająca egzemplarz Opowieści z Księgi Mormona.

„Dlaczego musisz pójść na spotkanie?”, zapytała.

„Ponieważ jestem doradcą w radzie biskupiej”, odpowiedział.

„Ale jesteś moim tatą!”, protestowała córka.

Ojciec uklęknął przed nią. „Kochanie”, powiedział, „wiem, że chcesz, abym ci poczytał i pomógł ci zasnąć, ale dziś muszę pomóc biskupowi”.

Jego córka odpowiedziała: „A czy biskup nie ma swojego taty, który pomoże mu zasnąć?”.

Jesteśmy po wsze czasy wdzięczni za niezliczoną liczbę członków, którzy codziennie pilnie służą w Kościele Jezusa Chrystusa. Wasze poświęcenie jest naprawdę święte.

Jednakże ta dziewczynka zdawała się rozumieć, że jest coś równie świętego — coś niezastąpionego — w pielęgnowaniu rozwoju dziecka przez rodzica. Odzwierciedla to wzorzec niebios1. Nasz Ojciec w Niebie, nasz Boski Rodzic, z pewnością raduje się, kiedy Jego dzieci są nauczane i otaczane opieką przez rodziców na ziemi2.

Rodzice, dziękuję za wszystko, co robicie, aby wychowywać swoje dzieci. I dzieci, dziękuję za wszystko, co robicie, aby wychowywać swoich rodziców, ponieważ — jak każdy rodzic wie — często uczymy się tyle od naszych dzieci o wierze, nadziei i prawdziwej miłości, ile one uczą się od nas!3

Czy kiedykolwiek zastanawialiście się nad ogromnym ryzykiem, jakie nasz Ojciec w Niebie podejmuje za każdym razem, gdy zsyła na ziemię dziecko? To są Jego duchowi synowie i córki. Mają nieograniczony potencjał. Mają stać się wspaniałymi istotami pełnymi dobroci, łaski i prawdy. A jednak przychodzą oni na ziemię zupełnie bezradni, ledwo zdolni do zrobienia czegokolwiek poza wołaniem o pomoc. Pamięć o czasie spędzonym w obecności Boga jest zakryta zasłoną, podobnie jak wiedza o tym, kim naprawdę są i kim mogą się stać. Kształtują swoje zrozumienie życia, miłości, Boga i Jego planu w oparciu o to, co obserwują u otaczających ich ludzi — szczególnie u swoich rodziców, którzy, szczerze mówiąc, nadal starają się sami to zrozumieć.

Bóg powierzył rodzicom „święty obowiązek wychowywania swoich dzieci w miłości i prawości, zaspokajania ich potrzeb fizycznych i duchowych, nauczania ich […] zachowywania przykazań Boga”4.

To wystarczy, aby nawet najlepsi rodzice nie mogli spać w nocy.

Moje przesłanie dla wszystkich rodziców brzmi:

Pan was kocha.

On jest z wami.

On stoi u waszego boku.

On jest waszą siłą, gdy prowadzicie dzieci, aby dokonywały prawych wyborów.

Przyjmijcie ten przywilej i odpowiedzialność z odwagą i radością. Nie delegujcie nikomu tego źródła niebiańskich błogosławieństw. W ramach wartości i zasad ewangelii jesteście tymi, którzy prowadzą swoje dziecko przez zawiłości codziennych decyzji. Pomóżcie swoim dzieciom budować wiarę w Jezusa Chrystusa, kochać Jego ewangelię i Jego Kościół oraz przygotować się do dokonywania prawych wyborów przez całe życie. Tak naprawdę jest to plan Boga dla rodziców.

Szatan będzie się wam przeciwstawiał, rozpraszał i starał się was zniechęcić.

Jednakże każde dziecko otrzymało Światło Chrystusa jako bezpośrednią linię łączności z niebem. A Zbawiciel wam pomoże, poprowadzi was i doda wam otuchy. Szukajcie Jego pomocy. Pytajcie Pana!

Tak jak Jezus Chrystus jest wzmocnieniem dla młodzieży, tak i jest wzmocnieniem dla rodziców.

Czasami możemy się zastanawiać, że być może jest ktoś lepiej wykwalifikowany, aby prowadzić i nauczać nasze dzieci. Niezależnie jednak od tego, jak bardzo czujecie się nie na miejscu, macie coś, co was w wyjątkowy sposób kwalifikuje: kochacie swoje dzieci.

Miłość rodzica do dziecka jest jedną z najsilniejszych sił we wszechświecie. Jest to jedna z niewielu rzeczy na ziemi, które mogą być naprawdę wieczne.

Być może czujecie, że wasza relacja z dzieckiem odbiega od ideału. To właśnie tutaj wkracza moc Zbawiciela. On uzdrawia chorych i może uzdrawiać relacje. On mnoży chleb i ryby i może pomnożyć miłość i radość w waszym domu.

Wasza miłość do dzieci stwarza bogate środowisko do nauczania prawdy i budowania wiary. Uczyńcie swój dom domem modlitwy, nauki i wiary, domem radosnych doświadczeń, miejscem przynależności, domem Boga5. I „módlcie się do Ojca z całego serca, aby przelał w wasze serca [Swoją] miłość, którą obdarza wszystkich […] naśladujących Jego Syna, Jezusa Chrystusa”6.

Kolejną siłą, którą macie jako rodzice, jest możliwość wywierania codziennego, ciągłego wpływu. Rówieśnicy, nauczyciele i influencerzy przychodzą i odchodzą. Ale wy możecie mieć nieprzerwany, najbardziej stały wpływ na życie waszego dziecka.

Wasze wysiłki mogą wydawać się niewielkie w porównaniu z donośnymi głosami, który wasze dzieci słyszą na świecie. Czasami może się wydawać, że nie osiągacie wiele. Pamiętajcie jednak, że „skromnymi środkami Pan Bóg doprowadza do wypełnienia wielkich rzeczy”7. Jeden domowy wieczór, jedna rozmowa o ewangelii lub jeden dobry przykład mogą nie zmienić w jednej chwili życia waszego dziecka, tak jak jedna kropla deszczu nie spowoduje natychmiastowego wzrostu rośliny. Jednak stałość małych i prostych rzeczy, dzień po dniu, odżywia wasze dzieci o wiele lepiej niż sporadyczny potop8.

Taki jest zamysł Pana. Przemawia do was i do waszego dziecka cichym, łagodnym głosem, a nie głosem grzmotu9. Uzdrowił Naamana nie poprzez „coś trudnego”, ale poprzez prosty, powtarzający się akt obmycia10. Dzieci Izraela cieszyły się ucztą z przepiórek na pustyni, ale tym, co zachowywało je przy życiu, był mały i prosty cud manny — chleb powszedni11.

Bracia i siostry, chleb powszedni jest najlepiej przygotowywany i podawany w domu. Wiara i świadectwo są najlepiej wzmacniane w normalny i naturalny sposób, po jednym kęsie na raz, w małych i prostych chwilach, w ciągłym nurcie codziennego życia12.

Każda chwila jest okazją do nauczania. Każde słowo i każde działanie mogą być przewodnikiem podczas podejmowania decyzji13.

Być może nie dostrzegacie natychmiastowych skutków swoich wysiłków. Lecz nie poddawajcie się. „Wszystko musi się stać w swoim czasie”, powiedział Pan. „Przeto nie bądźcie znużeni czynieniem dobra, bowiem kładziecie podwaliny wielkiego dzieła”14. Jakie dzieło może być większe niż pomaganie drogocennym dzieciom Boga w poznaniu, kim naprawdę są, i budowaniu wiary w Jezusa Chrystusa, Jego ewangelię i Jego Kościół? Jezus Chrystus pobłogosławi i wzmocni wasze konsekwentne wysiłki.

Innym pełnym mocy sposobem, w jaki Pan wspiera rodziców, jest dar osobistego objawienia. Bóg pragnie przelać Swego Ducha, aby prowadzić rodziców.

Kiedy będziecie się modlić i będziecie wrażliwi na Ducha, On ostrzeże was przed ukrytymi niebezpieczeństwami15. Objawi wam dary dzieci, ich mocne strony i niewypowiedziane troski waszych dzieci16. Bóg pomoże wam postrzegać wasze dzieci tak, jak On je widzi — patrzeć poza ich zewnętrzny wygląd i wejrzeć w ich serce17.

Z Bożą pomocą możecie nauczyć się poznawać swoje dzieci w nieskalany i niebiański sposób. Proszę was, abyście przyjęli propozycję Boga, aby prowadzić waszą rodzinę w oparciu o osobiste objawienie. Zabiegajcie o Jego przewodnictwo w modlitwach18.

Być może najważniejszą pomocą, jaką Jezus Chrystus oferuje rodzicom, jest „wielka przemiana” serca19. To cud, którego każdy z nas potrzebuje.

Wyobraźcie sobie przez chwilę następującą sytuację: Jesteście w kościele i słuchacie przemówienia o rodzinach. Mówca opisuje doskonały dom i jeszcze doskonalszą rodzinę. Mąż i żona nigdy się nie kłócą. Dzieci przestają czytać pisma święte tylko wtedy, gdy jest czas na odrabianie lekcji. W tle słychać hymn „Miłość wzajemna”20. Zanim mówca dojdzie do części, w której wszyscy radośnie idą posprzątać łazienkę, już myślisz: „Moja rodzina jest beznadziejna”.

Drodzy bracia i siostry, odprężcie się! Każdy członek kongregacji myśli to samo! Faktem jest, że wszyscy rodzice martwią się, że nie są wystarczająco dobrzy.

Na szczęście istnieje boskie źródło pomocy dla rodziców: to Jezus Chrystus. On jest źródłem naszej potężnej przemiany serca.

Kiedy otworzycie swe serce na Zbawiciela i Jego nauki, On ukaże wam wasze słabości. Jeśli zaufacie Jezusowi Chrystusowi ze skruszonym sercem, On sprawi, że to, co słabe, stanie się mocne21. On jest Bogiem cudów.

Czy oznacza to, że wy i wasza rodzina będziecie jak z obrazka? Nie. Ale będziecie coraz lepsi. Dzięki łasce Zbawiciela, krok po kroku, rozwiniecie w sobie więcej cech, których potrzebują rodzice: miłość do Boga i Jego dzieci, cierpliwość, bezinteresowność, wiarę w Chrystusa i odwagę, aby dokonywać właściwych wyborów.

Nasz wysiłek budowania wiary w Jezusa Chrystusa koncentruje się w domu i skupia się na poszczególnych osobach. I jest wspierany przez Kościół. Poza pismami świętymi i słowami proroków Kościół Zbawiciela oferuje wiele materiałów, które pomogą rodzicom i dzieciom w dokonywaniu prawych wyborów:

Dla wzmocnienia młodzieży. Przewodnik do dokonywania wyborów nie podaje wam listy tego, co należy i czego nie należy robić. Naucza wiecznych prawd, które pomagają w dokonywaniu wyborów skoncentrowanych na życiu i naukach Jezusa Chrystusa. Czytajcie go razem ze swoimi dziećmi. Pozwólcie dzieciom o tym mówić. Pomóżcie im, aby te wieczne i boskie prawdy prowadziły ich w czasie dokonywania wyborów22.

Konferencje „Dla wzmocnienia młodzieży” (FSY) są kolejnym wspaniałym źródłem informacji. Mam nadzieję, że każda młoda osoba weźmie w nich udział. Zapraszam młodych dorosłych stanu wolnego, aby byli częścią tych konferencji jako mentorzy i doradcy. Zapraszam rodziców, aby budowali na duchowym rozpędzie, jaki ich młodzież zabiera do domu z konferencji FSY.

Dzieci i młodzież w Kościele Jezusa Chrystusa Świętych w Dniach Ostatnich mają nauczycieli, doradców i mentorów. Często wkraczacie w życie młodej osoby w kluczowym momencie, aby budować oraz wspierać wiarę i świadectwo. Niektórzy z was to dorośli stanu wolnego. Niektórzy nigdy nie mieli własnych dzieci. Wasza radosna służba dzieciom Bożym jest święta w oczach Boga23.

Moi drodzy przyjaciele, moi bracia i siostry, budowanie wiary dziecka jest trochę jak pomaganie kwiatowi w jego wzroście. Nie można wyciągać łodygi, aby kwiat był wyższy. Nie można otwierać pąka, aby szybciej zakwitł. I nie można zaniedbywać tego kwiatu i oczekiwać, że sam nagle urośnie i rozkwitnie.

To, co możecie i musicie zrobić dla dorastającego pokolenia, to zapewnić bogatą, odżywczą ziemię oraz dostęp do niebiańskiej wody. Usuńcie chwasty i wszystko, co blokuje niebiańskie słońce. Stwórzcie najlepsze możliwe warunki do rozwoju. Cierpliwie pozwólcie młodemu pokoleniu dokonywać natchnionych wyborów i pozwólcie Bogu dokonywać cudów. Wynik będzie piękniejszy, bardziej zdumiewający i radosny niż wszystko, co sami moglibyście osiągnąć.

W planie Ojca Niebieskiego relacje rodzinne mają być wieczne. To dlatego jako rodzice nigdy się nie poddawajcie, nawet jeśli nie jesteście dumni z tego, co działo się w przeszłości.

Wraz z Jezusem Chrystusem, Mistrzem–Uzdrowicielem i Zbawicielem, zawsze może być nowy początek; On zawsze daje nadzieję.

Jezus Chrystus jest wzmocnieniem dla rodzin.

Jezus Chrystus jest wzmocnieniem dla młodzieży.

Jezus Chrystus jest wzmocnieniem dla rodziców.

Świadczę o tym w imię Jezusa Chrystusa, amen.