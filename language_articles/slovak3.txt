Prezident Russell M. Nelson, náš milovaný prorok, významne zdôraznil, že našou jedinečnou zodpovednosťou je pomáhať zhromaždiť rozptýlený Izrael a pripravovať svet na druhý príchod Ježiša Krista.1 Otec našich duchov túži po tom, aby boli Jeho deti doma bezpečne zhromaždené.

Plán nášho Nebeského Otca, ako bezpečne zhromaždiť Jeho deti do nášho nebeského domova, nie je založený na svetskom úspechu, ekonomickom postavení, vzdelaní, rase či pohlaví. Otcov plán je založený na spravodlivosti, dodržiavaní Jeho prikázaní, obdržaní posvätných obradov a ctení si zmlúv, ktoré uzatvoríme.2

Božsky inšpirovaná náuka, že sme všetci bratia a sestry a „všetci sú Bohu rovnakí“, je základom tohto veľkého diela zhromažďovania. Táto náuka znie dobre tým, ktorí hlboko túžia po tom, aby ľudia s rôznym ekonomickým a rasovým zázemím zažili lepší život. Takéto úsilie chválime a pripájame sa k nemu. Ba čo viac, túžime, aby všetky Božie deti prišli k Nemu a obdržali večné požehnania, ktoré ponúka prostredníctvom Svojho evanjelia.3 Pán vo Svojom úvode k Náuke a zmluvám vyhlasuje: „Počúvajte, vy ľudia zďaleka; a vy, ktorí ste na ostrovoch morských, počúvajte spoločne.“4

Veľmi sa mi páči, že hneď prvý verš v Náuke a zmluvách zahŕňa ľudí, ktorí sú na „ostrovoch morských“. Mal som tri konkrétne povolania slúžiť a bývať na ostrovoch morských. Najskôr som slúžil ako mladý misionár na Britských ostrovoch, potom ako nová generálna autorita na Filipínach a nakoniec ako územný prezident na Tichomorských ostrovoch, ktoré zahŕňajú mnohé Polynézske ostrovy.

Na každom z týchto troch území sú veriaci úspešne zhromažďovaní k znovuzriadenému evanjeliu Ježiša Krista. Misionári prvýkrát prišli na Britské ostrovy v roku 1837. Bolo to rok po tom, čo Joseph Smith zasvätil chrám v Kirtlande, kde Mojžiš a odovzdal „kľúče zhromažďovania Izraela zo štyroch častí zeme a privedenia desiatich kmeňov z krajiny severnej“.5 Raný úspech na Britských ostrovoch je legendárny. Do roku 1851 tvorili polovicu členov Cirkvi pokrstení obrátení členovia žijúci na Britských ostrovoch.6

V roku 1961 navštívil starší Gordon B. Hinckley Filipíny a spustil prácu misionárov na plný úväzok. V tom čase tam bol iba jeden filipínsky držiteľ Melchisedekovho kňazstva. Napodiv je dnes na Filipínach viac ako 850 000 členov Cirkvi. Obdivujem Filipínčanov; cítia k Spasiteľovi hlbokú a stálu lásku.

Možno menej známe je prebiehajúce misionárske úsilie na Polynézskych ostrovoch. Začalo sa v roku 1844, keď Addison Pratt prišiel na miesto, ktoré je teraz známe ako Francúzska Polynézia.7 Mnohí obyvatelia Polynézie už verili vo večné rodiny a prijali Ježiša Krista ako svojho Spasiteľa. Dnes je takmer 25 percent obyvateľov Polynézie na Polynézskych ostrovoch členmi Cirkvi.8

Raz som počúval 17-ročné dievča na vzdialenom ostrove Tahiti, ktoré bolo členkou siedmej generácie. Vzdávala hold svojim predkom, ktorí boli obrátení v roku 1845 na ostrove Tabuai, dva roky predtým, ako prišli prví členovia Cirkvi do Salt Lake Valley.9

Naša náuka je jasná, že nastane čas a obdobie, kedy všetci ľudia obdržia posolstvo evanjelia a budú naň reagovať. Tieto príklady sú len časťou oveľa väčšieho celku. Prezident Nelson neprestajne zdôrazňuje, že zhromažďovanie Izraela je najdôležitejšou výzvou, cieľom a prácou na zemi v dnešnej dobe.10

Pred znovuzriadením Cirkvi Ježiša Krista a tiež pred príchodom Knihy Mormonovej, zjavenia a kňazských kľúčov, ktoré boli dané prorokovi Josephovi Smithovi, porozumenie zhromaždenia Izraela bolo len čiastočné a obmedzené.11

Osobité meno „Izrael“ bol titul udelený Jákobovi.12 Začalo predstavovať Abrahámovo potomstvo skrze Izáka a Jákoba. Pôvodný sľub a zmluva dané otcovi Abrahámovi sú vyjadrené v Abrahámovi 2:9 – 10, kde sa sčasti píše:

„A učiním z teba veľký národ, …

A ja … požehnám [všetkým národom] skrze meno tvoje; lebo toľko, koľko ich prijme toto evanjelium, bude nazvaných podľa mena tvojho a budú počítaní za semeno tvoje, a povstanú, a budú ťa velebiť ako otca svojho.“

Počas rady v nebi v predsmrteľnej existencii sa o pláne spásy diskutovalo a bola mu vyjadrená podpora. Obsahoval isté zákony a obrady kňazstva zavedené pred založením tohto sveta a založené na zhromaždení.13 Zahŕňal aj prvoradú zásadu slobodnej vôle.

Po tom, ako bol Izrael po niekoľko storočí mocným národom, vrátane vlády Saula, Dávida a Šalamúna, bol tento národ rozdelený. Kmeň Júda a časť kmeňa Benjamín sa stali Judským kráľovstvom. Zvyšok, označovaný ako desať kmeňov, sa stal Izraelským kráľovstvom.14 Po 200 rokoch oddelenej existencie sa prvé rozptýlenie Izraela odohralo v roku 721 pred n.l., kedy bolo desať kmeňov Izraela odvedených do zajatia asýrskym kráľom.15 Neskôr išli do severných krajín.16

V roku 600 pred n.l., kedy sa začína Kniha Mormonova, viedol otec Lechí kolóniu Izraelitov do Amerík. Lechí rozumel rozptýleniu Izraela, ktorého bol súčasťou. Nefi ho citoval, keď povedal, že dom Izraela môže „byť prirovnan[ý] k olivovníku, ktorého vetvy budú odlomené a rozptýlené po celej tvári zeme“17.

V takzvanom Novom svete sa história Nefitov a Lámánitov, tak ako je objasnená v Knihe Mormonovej, končí približne v roku 400 n.l. Potomkovia otca Lechího sú rozšírení po celých Amerikách.18

Mormon to jasne opisuje v 3. Nefi 5:20, kde sa píše: „Som Mormon a priamy potomok Lechího. Mám dôvod chváliť svojho Boha a svojho Spasiteľa Ježiša Krista preto, že vyviedol našich otcov z krajiny Jeruzalem.“19

Zlatým klincom chronologickej histórie Izraela je očividne narodenie, posolstvo, služba a poslanie nášho Pána a Spasiteľa Ježiša Krista.20

Po Spasiteľovej smrti a vzkriesení, ktoré ovplyvnili večnosť, nastalo medzi rokmi 70 n.l. a 135 n.l. druhé dobre známe rozptýlenie Júdu, kedy boli Židia kvôli rímskemu útlaku a prenasledovaniu rozptýlení po celom vtedy známom svete.

Prezident Nelson učil: „Kniha Mormonova prišla ako znamenie toho, že Pán započal zhromažďovanie detí zmluvy.“21 A tak sa Kniha Mormonova, preložená prorokom Josephom Smithom skrze dar a moc Božiu, zameriava na Lechího potomkov, rozptýlený Izrael a pohanov, ktorí sú adoptovaní do kmeňov Izraela. Záhlavie kapitoly k 1. Nefi 22 sčasti hovorí: „Izrael bude rozptýlený po celej tvári zeme – Pohania budú dojčiť a živiť Izrael evanjeliom v posledných dňoch.“ Titulná strana Knihy Mormonovej hovorí, že jeden z účelov tejto knihy je presvedčiť „Židov a pohanov, že Ježiš je Kristus“. Popri znovuzriadení a Knihe Mormonovej sa koncept zhromaždenia Izraela značne rozšíril.22

Tí, ktorí prijímajú evanjelium Ježiša Krista, bez ohľadu na rodovú líniu, sa stávajú súčasťou zhromaždeného Izraela.23 Vďaka tomuto zhromažďovaniu a mnohým chrámom, ktoré sú postavené a oznámené, sme v jedinečnej pozícii, ktorú sme nikdy predtým nemali, aby sme zhromaždili Izrael na oboch stranách závoja vďaka plánu nášho Otca.

Keď prezident Spencer W. Kimball hovoril o doslovnom zhromaždení Izraela, poznamenal: „Zhromaždenie Izraela teraz pozostáva zo vstupu do pravej cirkvi a … získania znalosti o pravom Bohu. … A preto ktorýkoľvek človek, ktorý prijal znovuzriadené evanjelium a ktorý sa teraz snaží uctievať Pána vo svojom vlastnom jazyku a so Svätými v národe, v ktorom žije, splnil požiadavky zákona zhromaždenia Izraela a je dedičom všetkých požehnaní prisľúbených Svätým v týchto posledných dňoch.“24

„Zhromaždenie Izraela teraz zahŕňa obrátenie.“25

Ako to môžeme jasne vidieť, členovia Cirkvi Ježiša Krista Svätých neskorších dní majú veľkú výsadu milovať, zdieľať, pozývať a pomáhať zhromažďovať Izrael, aby získali plnosť Pánových zmluvných požehnaní. Sú tu zahrnutí Afričania a Európania, ľudia z Južnej a Severnej Ameriky, Ázijčania, Austrálčania a tí na ostrovoch morských. „Lebo veru hlas Pána je pre všetkých ľudí.“26 „Toto zhromažďovanie bude pokračovať, kým nebudú spravodliví zhromaždení v kongregáciách Svätých v národoch sveta.“27

Nikto sa nevyjadril o tomto zhromažďovaní priamejšie ako prezident Russell M. Nelson: „Vždy, keď urobíte niečo, čo niekomu pomôže – na ktorejkoľvek strane závoja – urobiť krok smerom k uzatvoreniu zmlúv s Bohom a obdržaniu ich nevyhnutných krstných a chrámových obradov, pomáhate zhromaždiť Izrael. Je to také prosté.“28

Kde sa Cirkev nachádza dnes? Počas tých 62 rokov, odkedy som začal službu na misii v roku 1960, sa počet misionárov na plný úväzok, ktorí slúžia v rámci povolania od proroka, zvýšil zo 7 683 na 62 544. Počet misií sa zvýšil z 58 na 411. Počet členov sa zvýšil z približne 1 700 000 na približne 17 000 000.

Pandémia COVID-19 dočasne ovplyvnila niektoré naše príležitosti zdieľať evanjelium. Poskytla aj skúsenosť s používaním novej technológie, čo výrazne zlepší zhromažďovanie. Sme vďační, že členovia a misionári v súčasnosti zväčšujú úsilie o to, aby zhromažďovali rozptýlený Izrael. Rast pokračuje všade, najmä v Južnej Amerike a Afrike. Tiež si ceníme, že také množstvo ľudí na celom svete zareagovalo na významné pozvanie prezidenta Nelsona zvýšiť počet slúžiacich misionárov. A predsa môže byť náš záväzok milovať, zdieľať a pozývať ešte oveľa väčší.

Dôležitou súčasťou tohto misionárskeho úsilia je, aby sa jednotliví členovia stali príkladmi majákov svetla29 tam, kde žijú.30 Nemôžeme byť zamaskovaní. Náš kresťanský príklad láskavosti, spravodlivosti, šťastia a úprimnej lásky ku všetkým ľuďom môže pre nich byť nielen usmerňujúcim majákom svetla, ale im môže dať aj porozumenie toho, že v obradoch spásy a povýšenia znovuzriadeného evanjelia Ježiša Krista nájdu bezpečný prístav.

Prosím, pochopte, že zo zdieľania evanjelia Ježiša Krista plynú pozoruhodné požehnania. Písma hovoria o radosti a pokoji, odpustení a hriechu, ochrane pred pokušeniami a posilňujúcej moci od Boha.31 S pohľadom upretým ďalej ako je tento smrteľný život budeme pripravení zdieľať evanjelium s ľuďmi „v temnote a pod porobou hriechu vo veľkom svete duchov mŕtvych“32.

Osobitne sa dnes modlím za to, aby všetky deti, mladí muži, mladé ženy, rodiny, kvóra, Združenia pomoci a triedy, prehodnotili, ako individuálne a kolektívne prijímame významnú radu ohľadom pomoci pri zhromažďovaní Izraela, ktorú nám dali Pán a náš milovaný prorok.

Rešpektujeme slobodnú vôľu. V tomto sekulárnom svete mnohí nezareagujú na zhromažďovanie Izraela a nezúčastnia sa ho. No mnohí áno, a Pán očakáva od tých, ktorí obdržali Jeho evanjelium, že sa budú naliehavo snažiť byť príkladom majáka svetla, ktorý pomôže druhým prísť k Bohu. To umožňuje našim bratom a sestrám na celom svete, aby sa tešili z nebeských požehnaní a obradov znovuzriadeného evanjelia Ježiša Krista a boli doma bezpečne zhromaždení.

Vydávam svoje jasné a pevné apoštolské svedectvo o božskosti Ježiša Krista a o pláne nášho Otca v nebi určeného pre nás, v mene Ježiša Krista, amen.