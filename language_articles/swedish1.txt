Daglig omvändelse och att komma till Jesus Kristus är vägen till att få uppleva glädje – glädje bortom vår föreställningsförmåga.

Under hela sin jordiska verksamhet visade Frälsaren stor medkänsla med alla Guds barn – särskilt med dem som led eller hade fallit ifrån. När han blev kritiserad av fariseerna för att han umgicks med och åt bland syndare, svarade Jesus med att ge tre välkända liknelser.1 I varje liknelse betonade han vikten av att söka upp dem som gått vilse och den glädje man känner när de återvänder. Till exempel, i liknelsen om det förlorade fåret sa han: ”Det [blir stor] glädje i himlen över en enda syndare som omvänder sig.”2

Min önskan i dag är att stärka kopplingen mellan glädje och omvändelse – närmare bestämt den glädje som kommer när vi omvänder oss och de känslor av glädje vi får när vi inbjuder andra att komma till Kristus och ta emot hans försoningsoffer.

I skrifterna betyder ordet glädje vanligtvis mycket mer än flyktiga stunder av förnöjsamhet eller till och med lycka. Glädje i det här sammanhanget är en gudomlig egenskap, som erhålls i sin fullhet när vi återvänder för att vistas i Guds närhet.3 Det är mycket djupare, mer upplyftande, bestående och livsförändrande än någon njutning eller bekvämlighet som den här världen kan erbjuda.

Vi skapades för att ha glädje. Det är vår blivande bestämmelse som barn till en kärleksfull himmelsk Fader. Han vill dela sin glädje med oss. Profeten Lehi lärde att Guds plan för var och en av oss är att vi ”ska kunna ha glädje”.4 Eftersom vi lever i en fallen värld, tycks varaktig glädje eller evig glädje ofta vara utom räckhåll. Men redan i nästa vers fortsätter Lehi med att förklara att ”Messias [kom] … för att … återlösa [oss] från fallet”.5 Återlösning, av och genom Frälsaren Jesus Kristus, gör glädjen möjlig.

Evangeliets budskap är ett budskap om hopp, om ”en stor glädje”6 och är det medel varigenom alla kan få uppleva frid och stunder av glädje i det här livet och få ta emot en glädjens fullhet i det kommande livet.7

Den glädje vi talar om är en gåva till de trofasta, men den har sitt pris. Glädje är inte billigt och ges inte heller lättvindigt. Tvärtom köps den ”med [Jesu] Kristi dyrbara blod”.8 Om vi verkligen förstod värdet av äkta, gudomlig glädje, skulle vi inte tveka att uppoffra våra världsliga ägodelar eller göra nödvändiga livsförändringar för att ta emot den.

En mäktig men ödmjuk kung i Mormons bok förstod detta. ”’Vad ska jag göra”, frågade han ”för att bli född av Gud och få denna ogudaktiga ande ryckt ur mitt bröst och ta emot hans Ande, så att jag kan bli fylld med glädje …? Se’, sa han, ’jag vill avstå från allt jag äger, ja, jag vill ge upp mitt rike så att jag kan få denna stora glädje.’”9

Som svar på kungens fråga sa missionären Aron: ”Om du önskar detta … [fall då] ner inför Gud … [och omvänd] dig från alla dina synder.”10 Omvändelse är vägen till glädje11 eftersom det är den väg som leder till vår Frälsare Jesus Kristus.12

För vissa kan tanken på att omvändelse är vägen till glädje verka motsägelsefull. Omvändelse kan ibland vara smärtsamt och svårt. Det kräver att vi medger att vissa av våra tankar och handlingar – till och med några av våra trosuppfattningar – har varit felaktiga. Omvändelse kräver också förändring, vilket ibland kan vara obekvämt. Men glädje och bekvämlighet är inte samma sak. Synden – inklusive synden att vara liknöjd – begränsar vår lycka.

Som psalmisten uttryckte det: ”På kvällen gästar gråt, på morgonen kommer jubel.”13 När vi omvänder oss från våra synder måste vi fokusera på den stora glädje som följer. Nätterna kan verka långa men morgonen kommer, och o, vilken intensiv frid och strålande glädje vi känner när Frälsarens försoning befriar oss från synd och lidande.

Tänk på Almas upplevelse i Mormons bok. Han ”plågades av evig pina” och hans själ var ”söndersliten” på grund av hans synder. Men när han väl hade vänt sig till Frälsaren för att få nåd, kunde han ”inte längre komma ihåg [sina] kval”.14

”O vilken glädje”, sa han, ”och vilket förunderligt ljus jag såg! Ja … det … kan [inte] finnas något så intensivt och ljuvligt som min glädje var.”15

Den här sortens glädje är tillgänglig för dem som kommer till Jesus Kristus genom omvändelse.16 Som president Russell M. Nelson har undervisat:

”När omvändelsen kombineras med tro ger den tillgång till Jesu Kristi försonings kraft …

När vi väljer att omvända oss väljer vi att förändras! Vi låter Frälsaren förvandla oss till den bästa versionen av oss själva. Vi väljer att växa andligen och ta emot glädje – glädjen av återlösning i honom. När vi väljer att omvända oss väljer vi att bli mer som Jesus Kristus!”17

Omvändelse ger glädje eftersom det förbereder våra hjärtan för att ta emot den Helige Andens inflytande. Att vara fylld med den Helige Anden innebär att vara fylld med glädje. Och att vara fylld med glädje innebär att vara fylld med den Helige Anden.18 Vår glädje ökar när vi arbetar dagligen på att föra in Anden i våra liv. Som profeten Mormon lärde: ”Ändå fastade de och bad ofta och växte sig starkare och starkare i sin ödmjukhet och fastare och fastare i tron på Kristus, till dess deras själar fylldes av glädje och tröst.”19 Herren lovar alla som arbetar på att följa honom: ”Jag ska ge dig … min Ande, som ska upplysa ditt förstånd, vilket ska fylla din själ med glädje.”20

När vi har känt glädjen som kommer av uppriktig omvändelse vill vi helt naturligt dela den glädjen med andra. När vi gör det mångdubblas vår glädje. Det var precis det som hände Alma.

”Detta är min glädje”, sa han, ”att jag kanske kan bli ett redskap i Guds händer till att föra någon själ till omvändelse, och detta är min glädje.

Och se, när jag ser att många av mina bröder i sanning är ångerfulla och kommer till Herren sin Gud, då fylls min själ med glädje. Då kommer jag ihåg vad Herren har gjort för mig … ja, då kommer jag ihåg hans barmhärtiga arm som han räckte ut mot mig.”21

Att hjälpa andra att omvända sig är ett naturligt uttryck för vår tacksamhet mot Frälsaren, och det är en källa till stor glädje. Herren har lovat:

”Och om det vore så att ni … endast förde en enda själ till mig, hur stor skulle då inte er glädje vara tillsammans med honom i min Faders rike!

Och om nu er glädje blir stor över en enda själ som ni har fört till mig … hur stor blir då inte er glädje om ni för många själar till mig!”22

Jag tycker det hjälper att föreställa mig den glädje Frälsaren måste känna varje gång vi tar emot välsignelserna från hans försoningsoffer.23 Som president Nelson citerade,24 gav aposteln Paulus i sitt brev till hebreerna följande ömsinta insikt: ”Låt oss då lägga bort … synden som snärjer oss så hårt … Och låt oss ha blicken fäst på Jesus, trons upphovsman och fullkomnare. För att nå den glädje som låg framför honom uthärdade han korset … och sitter nu på högra sidan om Guds tron.”25 Vi talar ofta om smärtan och lidandet i Getsemane och på Golgata, men vi talar sällan om den stora glädje Frälsaren måste ha sett fram emot när han gav sitt liv för oss. Det står klart att hans smärta och hans lidande var för vår skull, så att vi skulle kunna få uppleva glädjen i att återvända med honom till Guds närhet.

Efter att ha undervisat folket i det forntida Amerika uttryckte Frälsaren sin stora kärlek till dem med orden:

”Se, nu är min glädje stor, ja, intill fullkomlighet på grund av er … Och Fadern själv gläds, och även alla de heliga änglarna …

I [er] har jag [en] glädjens fullhet.”26

Bröder och systrar, jag avslutar med att dela med mig av mitt personliga vittnesbörd, som jag anser vara en helig gåva. Jag vittnar om att Jesus Kristus är världens Frälsare och Återlösare. Jag vet att han älskar var och en av oss. Hans enda fokus, hans ”verk och [hans] härlighet”,27 är att hjälpa oss att ta emot en glädjens fullhet i honom. Jag är ett personligt vittne till att dagligen omvända sig och komma till Jesus Kristus är vägen till att få uppleva glädje – glädje bortom vår föreställningsförmåga.28 Det är därför vi är här på jorden. Det är därför Gud utarbetade sin stora lycksalighetsplan för oss. Jesus Kristus är verkligen ”vägen, sanningen och livet”29 och det enda ”namn givet under himlen varigenom människan kan bli frälst i Guds rike”.30 Det vittnar jag om i Jesu Kristi heliga namn, amen.