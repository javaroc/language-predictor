Taivaallisen Isämme suunnitelma keskittyy perheen yhdistämiseen tätä elämää ja iankaikkisuutta varten.

Olen hyvin kiitollinen siitä, että temppeleitä rakennetaan jatkuvasti tänä ”aikojen täyttymisen taloudenhoitokautena” (ks. OL 128:18). Palautuksen varhaisista ajoista lähtien uskolliset pyhät ovat tehneet monia uhrauksia saadakseen temppelitoimitukset ja -liitot. Seuraten heidän suurenmoista esimerkkiään ja tehtyämme monia taloudellisia uhrauksia rakas vaimoni Evelia ja minä matkustimme vuonna 1975 Méxicosta rakkaiden vanhempiemme kanssa, ja meidät sinetöitiin iankaikkiseksi aviomieheksi ja vaimoksi Mesan temppelissä Arizonassa Yhdysvalloissa. Tuona päivänä, kun meidät yhdisti pappeuden valtuus Herran huoneessa, me todellakin koimme pilkahduksen taivaasta.

Tuon kokemuksen ansiosta pystyn arvostamaan paljon paremmin sitä, kuinka kolmen vuoden uutteran työn ja suurien uhrausten jälkeen pyhät Kirtlandissa Ohiossa saivat kauniin temppelinsä viimein valmiiksi keväällä 1836 – ensimmäisen tänä taloudenhoitokautena. Saman vuoden maaliskuussa yli tuhat ihmistä kokoontui temppeliin ja sen sisäänkäynneille vihkimistilaisuuteen. Profeetta Joseph Smith nousi pitämään vihkimisrukouksen, jonka hän oli saanut ilmoituksena (ks. OL 109). Siinä hän kuvaili monia niistä poikkeuksellisista siunauksista, joita suodaan niille, jotka tulevat kelvollisina Herran temppeleihin. Sitten kuoro lauloi laulun ”Nyt liekkinä loistavi Henki Herran” ja yleisö nousi esittämään Hoosianna-huudon ”sellaisella voimalla, että se tuntui riittävän miltei kohottamaan rakennuksen katon” (Kirkon presidenttien opetuksia: Joseph Smith, 2007, s. 321).

Viikkoa myöhemmin profeetta kuvaili Herran ilmestymistä temppelissä. Herra sanoi:

”Sillä katso, minä olen hyväksynyt tämän huoneen, ja minun nimeni on oleva täällä; ja minä ilmoitan itseni kansalleni armollisesti tässä huoneessa. – –

Ja tämän huoneen maine leviää vieraisiin maihin; ja tämä on sen siunauksen alku, joka vuodatetaan minun kansani päälle.” (OL 110:7, 10.)

Tämän ja muiden näkyjen jälkeen profeetta Elia, joka otettiin taivaaseen maistamatta kuolemaa, ilmestyi profeetta Joseph Smithille ja Oliver Cowderylle ja sanoi:

”Katso, on tullut täysin aika, josta Malakian suu puhui – todistaen, että hänet [profeetta Elia] lähetettäisiin, ennen kuin Herran suuri ja pelottava päivä tulee

kääntämään isien sydämet lasten puoleen ja lapset isien puoleen, jottei koko maata lyötäisi kirouksella –

sen tähden tämän taloudenhoitokauden avaimet on annettu teidän käsiinne; ja tästä te voitte tietää, että Herran suuri ja pelottava päivä on lähellä, aivan ovella” (OL 110:14–16).

Kun Herra oli palauttanut sinetöimisavaimet Joseph Smithille, pelastuksen työ verhon kummallakin puolella alkoi meidän taloudenhoitokaudellamme (ks. 1. Kor. 15:22, 29; OL 128:8–18).

Presidentti Boyd K. Packer opetti: ”Tämä merkkitapaus jäi maailmalta huomaamatta, mutta se oli vaikuttava jokaisen jo eläneen tai vielä joskus elävän sielun kohtaloon. Tapahtumat alkoivat miltei huomaamatta. Kirkosta tuli temppeleitä rakentava kirkko.

Maailmassa nousi siellä täällä ikään kuin itsestään esiin ihmisiä ja järjestöjä, jotka olivat kiinnostuneita sukututkimuksesta. Tämä kaikki on tapahtunut sen jälkeen, kun Elia ilmestyi Kirtlandin temppelissä.” (Ks. Pyhä temppeli, 1983, s. 29.)

”Juuri tuosta huhtikuun 3. päivästä vuonna 1836 lasten sydämet alkoivat kääntyä heidän isiensä puoleen. Sen jälkeen toimitukset eivät olleet tilapäisiä vaan pysyviä. Sinetöimisvaltuus oli keskuudessamme. Se on arvokkaampi kuin mikään muu valtuus. Tämä valtuus antaa merkityksen ja iankaikkisen pysyvyyden kaikille toimituksille, jotka suoritetaan oikealla valtuudella niin eläville kuin kuolleillekin.” (Ks. Valmistaudun astumaan pyhään temppeliin, 2003, s. 28.)

Rakkaat veljet ja sisaret, temppelien rakentaminen ja asianmukainen käyttö on ollut jokaisena taloudenhoitokautena merkkinä Jeesuksen Kristuksen tosi kirkosta. Kun Suolajärven temppeli vihittiin käyttöön vuonna 1893, presidentti Wilford Woodruff kannusti kirkon jäseniä etsimään tietoja esivanhemmistaan ja kirjaamaan heidän sukutietojaan mahdollisimman kauas taaksepäin, jotta nimet voitaisiin tuoda temppeliin ja pelastuksen ja korotuksen toimitukset voitaisiin suorittaa (ks. Kirkon presidenttien opetuksia: Wilford Woodruff, 2005, s. 179).

Vuotta myöhemmin (1894) samainen presidentti Woodruff valvoi Utahin sukututkimusseuran perustamista. Sata vuotta myöhemmin vuonna 1994 vanhin Russell M. Nelson, siihen aikaan kahdentoista apostolin koorumista, sanoi: ”Tuon historiallisen vuoden tapahtumien seurauksena sukututkimus ja temppelipalvelus vakiintuivat kirkossa yhdeksi työksi” (”Elian henki”, Valkeus, tammikuu 1995, s. 84).

Rakkaat veljet ja sisaret, Herra kannustaa meitä kirkkonsa jäseniä tallettamaan oman sukumme historiatietoja, oppimaan esivanhemmiltamme ja tekemään tarvittavat järjestelyt, jotta he voivat vastaanottaa temppeleissä evankeliumin toimitukset, jotka auttavat heitä edistymään pitkin liittopolkua, mikä siunaa heitä iankaikkisella perheellä. Juuri siihen taivaallisen Isämme suunnitelma keskittyy: perheen yhdistämiseen tätä elämää ja iankaikkisuutta varten.

Niiden teistä, jotka eivät tunne pystyvänsä tekemään tätä työtä, on hyvä tietää, että te ette ole yksin. Me kaikki voimme hyödyntää niitä työkaluja, jotka kirkko on valmistanut ja joita on FamilySearch-keskuksissa, joita ennen nimitimme sukututkimuskeskuksiksi. Nämä FamilySearch-keskukset on suunniteltu niin, että miltei jokainen voi pienellä avustuksella löytää esivanhempiaan koskevia tietoja ja järjestää ne asianmukaisesti, jotta hän voi viedä ne Herran huoneeseen. Otattehan yhteyttä seurakuntanne sukututkimusneuvojiin, jotka opastavat teitä joka askeleella.

Kun noudatamme profeettojen ohjausta ja opimme tutkimaan sukuamme ja suorittamaan temppelitoimituksia esivanhempiemme puolesta, me koemme suurta iloa siinä määrin, ettemme halua lakata tekemästä sitä. Henki täyttää sydämemme, herättää kykymme tehdä sitä työtä ja opastaa meitä, kun etsimme esivanhempiemme nimiä. Mutta muistakaamme, että suvun tutkiminen on paljon muutakin kuin nimien, päivämäärien ja paikkojen etsimistä. Se on perheiden yhdistämistä ja ilon tuntemista siitä, että tarjoamme heille evankeliumin toimitukset.

Pidän kovasti rakkaan profeettamme, presidentti Russell M. Nelsonin innoitetusta opetuksesta, kun hän sanoi: ”Temppeli on meidän uskomme ja hengellisen lujuutemme vahvistamisen keskiössä, koska Vapahtaja ja Hänen oppinsa ovat temppelin ydin. Kaikki, mitä temppelissä opetetaan opettamisen ja Hengen avulla, lisää ymmärrystämme Jeesuksesta Kristuksesta. Hänen välttämättömät toimituksensa sitovat meidät Häneen pyhillä pappeuden liitoilla. Sitten kun pidämme liittomme, Hän suo meille Hänen parantavaa, vahvistavaa voimaansa.” (”Temppeli ja hengellinen perustuksenne”, Liahona, marraskuu 2021, s. 94.)

Temppeli- ja sukututkimustyö on todellakin yhtä ja samaa työtä kirkossa.

Minä todistan näistä totuuksista. Tiedän, että tämä on Herran Jeesuksen Kristuksen kirkko, meidän Vapahtajamme ja Lunastajamme, jota me muistamme ja kunnioitamme tänä pääsiäisaikana. Tiedän, että Hän rakastaa meitä, ja kun me pidämme liittomme ja luotamme Häneen, Hän suo meille parantavaa ja vahvistavaa voimaansa. Jeesuksen Kristuksen nimessä. Aamen.