Hjälp era barn att bygga tro på Jesus Kristus, älska hans evangelium och hans kyrka, och förbereda sig för en livstid av rättfärdiga val.

Det var en gång en pappa som skulle ge sig iväg till ett kvällsmöte med biskopsrådet. Hans fyraåriga dotter ställde sig framför honom, iklädd pyjamas och hållande ett exemplar av Berättelser ur Mormons bok.

”Varför måste du gå på möte?” frågade hon.

”Eftersom jag är rådgivare i biskopsrådet”, svarade han.

”Men du är min pappa!” protesterade hans dotter.

Han gick ner på knä framför henne. ”Älskling”, sa han, ”jag vet att du vill att jag ska läsa för dig och hjälpa dig att somna, men i kväll behöver jag hjälpa biskopen.”

Hans dotter svarade: ”Har biskopen ingen pappa som kan hjälpa honom att somna?”

Vi är evigt tacksamma för de otaliga medlemmar som tjänar flitigt i Jesu Kristi kyrka varje dag. Era uppoffringar är verkligen heliga.

Men som den här flickan verkade förstå finns det något som är lika heligt – något som är oersättligt – i en förälders omvårdnad om sitt barn. Det reflekterar mönstret i himlen.1 Vår Fader i himlen, vår gudomlige förälder, gläds helt visst när hans barn blir undervisade och vårdade av sina föräldrar på jorden.2

Föräldrar, tack för allt ni gör för att fostra era barn. Och barn, tack för allt ni gör för att fostra era föräldrar, för som alla föräldrar vet, lär vi oss ofta lika mycket av våra barn om tro, hopp och kärlek som de lär sig av oss!3

Har ni någon gång funderat på den oerhörda risk vår Fader i himlen tar varje gång han skickar ett barn till jorden? Dessa är hans andesöner och andedöttrar. De har obegränsad potential. De är ämnade att bli praktfulla varelser av godhet, nåd och sanning. Och ändå kommer de till jorden helt hjälplösa, knappt förmögna att göra något annat än att gråta efter hjälp. Minnet av deras tid i Guds närhet beslöjas, tillsammans med kunskapen om vilka de egentligen är och vilka de kan bli. De formar sin förståelse av livet, kärleken, Gud och hans plan utifrån vad de observerar hos människorna omkring dem – särskilt sina föräldrar, som, helt ärligt, fortfarande försöker komma underfund med saker och ting själva.

Gud har gett föräldrar ”ett heligt ansvar att uppfostra sina barn i kärlek och rättfärdighet, att sörja för deras fysiska och andliga behov, att lära dem … att hålla Guds bud.”4

Det räcker för att hålla även de bästa av föräldrar vakna om natten.

Mitt budskap till alla föräldrar är detta:

Herren älskar er.

Han är med er.

Han står bredvid er.

Han är er styrka i att vägleda era barn till att göra rättfärdiga val.

Acceptera detta privilegium och ansvar med mod och glädje. Delegera inte den här källan till himmelska välsignelser till någon annan. Inom ramen för evangeliets värderingar och principer är det ni som ska vägleda ert barn när det gäller detaljerna i de dagliga besluten. Hjälp era barn att bygga tro på Jesus Kristus, älska hans evangelium och hans kyrka, och förbereda sig för en livstid av rättfärdiga val. Faktum är att detta är Guds plan för föräldrarna.

Satan kommer att motarbeta er, distrahera er, försöka göra er modfällda.

Men varje barn har fått Kristi ljus som en direktlinje till himlen. Och Frälsaren kommer att hjälpa er, vägleda er och uppmuntra er. Sök hans hjälp. Fråga Herren!

Precis som att Jesus Kristus är ungdomarnas styrka, är Jesus Kristus också föräldrarnas styrka.

Ibland kan vi undra om någon annan är mer kvalificerad att vägleda och undervisa våra barn. Men oavsett hur otillräcklig du känner dig har du något som kvalificerar just dig: din kärlek till ditt barn.

En förälders kärlek till sitt barn är en av de starkaste krafterna i universum. Den är en av de få saker på denna jord som verkligen kan vara för evigt.

Nu kanske du känner att din relation med ditt barn är allt annat än idealisk. Det är här som Frälsarens kraft kommer in. Han läker sjuka och han kan läka relationer. Han förökade bröden och fiskarna, och han kan föröka kärleken och glädjen i ert hem.

Din kärlek till dina barn skapar en gynnsam miljö för att undervisa om sanningen och bygga tro. Gör ditt hem till ett hus för bön, lärdom och tro; ett hus fyllt av glädjerika upplevelser; en plats där man hör hemma; ett Guds hus.5 Och ”be till Fadern av allt [ditt] hjärta att [du] må vara fylld av [hans] kärlek som han [utgjuter] över … [sin] Sons, Jesu Kristi, efterföljare”.6

En annan styrka du har som förälder är möjligheten att ha ett dagligt, fortgående inflytande. Jämnåriga, lärare och influerare i media kommer och går. Men du kan vara det mest konstanta, stadiga inflytandet i ditt barns liv.

Dina ansträngningar kan verka små i jämförelse med de högljudda röster dina barn hör i världen. Ibland kan det kännas som att du inte åstadkommer särskilt mycket. Men kom ihåg att ”Herren med små medel kan åstadkomma stora ting”.7 En hemafton, ett evangeliesamtal, eller ett gott exempel kanske inte förändrar ditt barns liv på ett ögonblick, lika lite som en droppe regn kan få en planta att genast börja växa. Men regelbundenheten i små och enkla medel, dag för dag, ger dina barn mer näring än ett enstaka skyfall.8

Det är Herrens sätt. Han talar till dig och ditt barn med en mild och stilla röst, inte en åskans röst.9 Han botade Naaman – inte genom ”något svårt”, utan genom den enkla, upprepade handlingen att tvätta sig.10 Israels barn njöt av festmåltiden på vaktlarna i öknen, men det som höll dem vid liv var det lilla och enkla undret manna – deras dagliga bröd.11

Bröder och systrar, det dagliga brödet tillreds och serveras bäst hemma. Tro och vittnesbörd fostras bäst på ett normalt och naturligt sätt, en bit i taget, i små och enkla ögonblick, i det konstanta flödet av det dagliga livet.12

Varje ögonblick är ett undervisningstillfälle. Varje ord och handling kan vara en vägledning för att göra val.13

Du kanske inte ser de omedelbara effekterna av dina ansträngningar. Men ge inte upp. ”Allt måste ske i sin tid”, sa Herren. ”Bli därför inte trött av att göra gott, för [du] lägger grundvalen till ett stort verk.”14 Vilket verk kan vara större än att hjälpa Guds dyrbara barn att lära sig vilka de egentligen är och att bygga upp deras tro på Jesus Kristus, hans evangelium och hans kyrka? Jesus Kristus kommer att välsigna och förstärka dina konsekventa ansträngningar.

Ett annat mäktigt sätt som Herren stöttar föräldrar på är genom gåvan personlig uppenbarelse. Gud är ivrig att utgjuta sin Ande för att vägleda föräldrar.

När du är vänd i bön och är känslig för Anden varnar han dig för dolda faror.15 Han kommer att uppenbara dina barns gåvor, deras styrkor och deras outtalade bekymmer.16 Gud kommer att hjälpa dig se dina barn som han ser dem – bortom deras yttre utseende och in i deras hjärta.17

Med Guds hjälp kan du lära känna dina barn på ett rent och himmelskt vis. Jag inbjuder dig att ta emot Guds erbjudande om att vägleda din familj genom personlig uppenbarelse. Sök hans vägledning i dina böner.18

Den kanske viktigaste hjälpen Jesus Kristus erbjuder föräldrar är den ”mäktiga förändringen” i hjärtat.19 Det är ett underverk som vi alla behöver.

Föreställ dig för ett ögonblick följande situation: Du är i kyrkan och lyssnar på ett tal om familjer. Talaren beskriver ett perfekt hem och en ännu perfektare familj. Man och hustru bråkar aldrig. Barnen slutar läsa skrifterna först när det är dags att göra läxor. Och musiken till ”Älska varandra”20 spelar i bakgrunden. Innan talaren hunnit till delen där alla glatt hjälps åt att skura badrummet, tänker du redan: Min familj är hopplös.

Kära bröder och systrar, slappna av! Alla i församlingen tänker samma sak! Faktum är att alla föräldrar oroar sig för att inte vara goda nog.

Lyckligtvis finns det en gudomlig källa till hjälp för föräldrar: Det är Jesus Kristus. Han är källan till vår mäktiga förändring i hjärtat.

När du öppnar hjärtat för Frälsaren och hans lärdomar kommer han att visa dig din svaghet. Om du förtröstar på Jesus Kristus med ett ödmjukt hjärta kommer han att göra så att det svaga blir starkt.21 Han är underverkens Gud.

Betyder det att du och din familj kommer att vara perfekta? Nej. Men ni kommer att bli bättre. Genom Frälsarens nåd, lite i taget, kommer du att utveckla fler av de egenskaper föräldrar behöver: kärlek till Gud och hans barn, tålamod, osjälviskhet, tro på Kristus och mod att göra rättfärdiga val.

Vårt arbete med att bygga tro på Jesus Kristus är hemcentrerat, inriktat på individen. Och det stöttas av kyrkan. Utöver de heliga skrifterna och profeternas ord erbjuder Frälsarens kyrka många resurser för att hjälpa föräldrar och barn att göra rättfärdiga val:

Vägledning för de unga: En guide för att göra val ger er inte en lista på vad man får eller inte får göra. Den lär ut eviga sanningar som hjälper en att göra val som är inriktade på Jesu Kristi liv och läror. Läs den med dina barn. Låt dem prata om den. Hjälp dem att låta dessa eviga och gudomliga sanningar vägleda deras val.22

FSY-konferenser är en annan underbar resurs. Jag hoppas att alla ungdomar ska delta. Jag uppmanar unga ensamstående vuxna att delta i de här konferenserna som mentorer och gruppledare. Jag uppmanar föräldrar att bygga vidare på det andliga momentum deras ungdomar kommer hem med från FSY-konferenserna.

Barn och ungdomar i Jesu Kristi Kyrka av Sista Dagars Heliga har lärare, rådgivande och mentorer. Ofta kommer ni in i en ung människas liv vid ett avgörande ögonblick för att bygga upp och stödja tron och vittnesbördet. En del av er är ensamstående vuxna. En del har aldrig fått egna barn. Ert glada tjänande av Guds barn är heligt i Guds ögon.23

Mina kära vänner, mina kära bröder och systrar, att bygga upp tron hos ett barn är i viss mån som att hjälpa en blomma att växa. Man kan inte dra i stjälken för att göra den längre. Man kan inte tvinga upp knoppen för att få den att blomma tidigare. Och man kan inte försumma blomman och förvänta sig att den ska växa eller blomma av sig själv.

Det man kan och måste göra för det uppväxande släktet är att erbjuda bördig, näringsrik jord och tillgång till flödande himmelskt vatten. Rensa bort ogräset och allt som kan blockera gudomligt solljus. Skapa bästa möjliga förhållanden för tillväxt. Låt tålmodigt det uppväxande släktet få göra inspirerade val och låt Gud åstadkomma sitt underverk. Resultatet kommer att bli vackrare och mer förbluffande och mer glädjerikt än något du skulle kunna åstadkomma på egen hand.

I vår himmelske Faders plan är familjerelationerna avsedda att vara eviga. Det är därför du som förälder aldrig ger upp, även om du inte är stolt över hur det gått tidigare.

Med Jesus Kristus – den store läkaren och Frälsaren – kan man alltid få en nystart; han ger alltid hopp.

Jesus Kristus är familjernas styrka.

Jesus Kristus är ungdomarnas styrka.

Jesus Kristus är föräldrarnas styrka.

Om detta vittnar jag i Jesu Kristi namn, amen.