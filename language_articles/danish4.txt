Hjælp jeres børn til at opbygge tro på Jesus Kristus, at elske hans evangelium og hans kirke og at forberede sig til et helt liv med retfærdige valg.

Engang var der en far, som skulle til et biskoprådsmøde en aften. Hans fireårige datter stillede sig foran ham i nattøj med et eksemplar af Historier fra Mormons Bog.

»Hvorfor skal du til et møde?« spurgte hun.

»Fordi jeg er rådgiver i biskoprådet,« svarede han.

»Men du er min far!« protesterede hans datter.

Han knælede ned foran hende. »Skat,« sagde han, »jeg ved godt, at du vil have, at jeg læser for dig og hjælper dig med at falde i søvn, men i aften skal jeg hjælpe biskoppen.«

Hans datter svarede: »Har biskoppen ikke en far, der kan hjælpe ham med at falde i søvn?«

Vi er for evigt taknemlige for de utallige medlemmer, som tjener trofast i Jesu Kristi Kirke hver dag. Jeres offer er virkelig helligt.

Men ligesom denne pige syntes at forstå, så er der noget lige så helligt – noget uerstatteligt – ved en forælder, der viser omsorg for et barn. Det afspejler himlens mønster.1 Vor Fader i himlen, vores guddommelige forælder, fryder sig helt sikkert, når hans børn bliver undervist af og vist omsorg af deres forældre på jorden.2

Forældre, tak for alt, hvad I gør, for at opdrage jeres børn. Og børn, tak for alt, hvad I gør for at opdrage jeres forældre, for som alle forældre ved, lærer vi ofte lige så meget af vores børn om tro, håb og kærlighed, som de lærer af os!3

Har I nogensinde tænkt over den utrolige risiko, vor Fader i himlen løber, hver gang han sender et barn til jorden? De er hans åndelige sønner og døtre. De har ubegrænset potentiale. Deres skæbne er at blive herliggjorte væsener fulde af godhed, nåde og sandhed. Og alligevel kommer de til jorden fuldstændig hjælpeløse, knap nok i stand til at gøre andet end at råbe om hjælp. Mindet om deres tid i Guds nærhed er tilsløret, sammen med kundskaben om, hvem de virkelig er, og hvem de kan blive. De danner deres forståelse af livet, kærlighed, Gud og hans plan baseret på det, de observerer hos mennesker omkring sig – især deres forældre, som helt ærligt stadig selv forsøger at regne det hele ud.

Gud har givet forældre »en hellig pligt til at opdrage deres børn i kærlighed og retskaffenhed, til at sørge for deres fysiske og åndelige behov, til at lære dem at … overholde Guds befalinger.«4

Det er tilstrækkeligt til at holde selv de bedste forældre vågne om natten.

Mit budskab til alle forældre er dette:

Herren elsker jer.

Han er med jer.

Han står ved jeres side.

Han er jeres styrke til at vejlede jeres børn til at træffe retfærdige valg.

Accepter dette privilegium og ansvar med mod og glæde. Lad være med at uddelegere denne kilde til himmelske velsignelser til nogen anden. Inden for rammerne af evangeliske værdier og principper er det jer, der må vejlede jeres barn i detaljerne for daglige valg. Hjælp jeres børn til at opbygge tro på Jesus Kristus, at elske hans evangelium og hans kirke og at forberede sig til et helt liv med retfærdige valg. Det er faktisk Guds plan for forældre.

Satan vil modsætte jer, distrahere jer, prøve at gøre jer modløse.

Men ethvert barn har modtaget Kristi lys som en direkte forbindelse til himlen. Og Frelseren vil hjælpe jer, vejlede jer og opmuntre jer. Søg hans hjælp. Spørg Herren!

Ligesom Jesus Kristus er de unges styrke, så er Jesus Kristus også forældres styrke.

Nogle gange undrer vi os måske over, om en anden kan være bedre egnet til at vejlede og undervise vores børn. Men uanset hvor utilstrækkelig I måtte føle jer, har I noget, der helt enestående kvalificerer jer: Jeres kærlighed til jeres barn.

En forælders kærlighed til et barn er en af de stærkeste kræfter i universet. Det er en af de få ting på denne jord, som virkelig kan være evig.

Nuvel, måske føler I, at jeres forhold til jeres barn ikke er helt ideelt. Det er her, at Frelserens kraft kommer i spil. Han helbredte de syge, og han kan hele forhold. Han mangedobler brød og fisk, og han kan mangedoble kærligheden og glæden i jeres hjem.

Jeres kærlighed til jeres børn skaber et rigt miljø for at undervise i sandhed og opbygge tro. Gør jeres hjem til et bønnens, lærdommens og troens hus, et hus med gode oplevelser, et tilhørssted, et Guds hus.5 Og »bed til Faderen med hjertets hele styrke om, at I må blive fyldt af [hans] kærlighed, som han har skænket alle … [sin] Søns, Jesu Kristi … tilhængere«.6

En anden styrke, I har som forældre, er muligheden for daglig og vedvarende påvirkning. Jævnaldrende, lærere og influencere på medierne kommer og går. Men I kan være den mest konstante og stabile påvirkning i jeres barns liv.

Jeres indsats kan virke beskeden i sammenligning med de høje røster, jeres børn hører i verden. Til tider kan det måske føles som om, at I ikke udretter meget. Men husk, at »Herren ved små midler kan frembringe store ting«.7 En hjemmeaften, en evangelisk samtale eller et godt eksempel ændrer måske ikke et barns liv på et øjeblik, mere end en dråbe regn får en plante til straks at vokse. Men konsistensen af små og enkle ting, dag efter dag, nærer jeres børn langt bedre end en oversvømmelse i ny og næ.8

Det er Herrens måde. Han taler til jer og til jeres barn med en stille, sagte røst, ikke en tordenrøst.9 Han helbredte ikke Na’aman ved noget »svært«, men ved ganske enkelt, at han blev vasket gentagne gange.10 Israels børn nød et festmåltid med vagtler i ørkenen, men det, der holdt dem i live, var det beskedne og enkle mirakel med manna – deres daglige brød.11

Brødre og søstre, dagligt brød bliver bedst bagt og serveret i hjemmet. Tro og vidnesbyrd bliver bedst skabt på normale og naturlige måder, en bid ad gangen, i små og enkle øjeblikke, i en konstant strøm af hverdagsliv.12

Ethvert øjeblik er et undervisningsøjeblik. Hvert eneste ord og handling kan være en retningslinje for at træffe valg.13

I ser måske ikke den umiddelbare virkning af jeres indsats. Men giv ikke op. »Alt må ske til sin tid,« har Herren sagt. »Bliv derfor ikke trætte af at gøre godt, for I lægger grundvolden til et stort værk.«14 Hvilket værk kan være større end at hjælpe Guds dyrebare børn med at lære, hvem de virkelig er, og opbygge deres tro på Jesus Kristus, hans evangelium og hans kirke? Jesus Kristus vil velsigne og styrke jeres konsistente indsats.

En anden virkningsfuld måde, hvorpå Herren støtter forældre på, er gennem gaven personlig åbenbaring. Gud er ivrig efter at udgyde sin Ånd til at vejlede forældre.

Når I er bønsomme og opmærksomme på Ånden, vil han advare jer mod skjulte farer.15 Han vil åbenbare jeres børns gaver, deres styrker og deres unævnte bekymringer.16 Gud vil hjælpe jer til at se jeres børn, som han ser dem – forbi deres ydre udseende og ind i deres hjerte.17

Med Guds hjælp kan I lære at kende jeres børn på en ren og himmelsk måde. Jeg inviterer jer til at tage imod Guds tilbud om at vejlede jeres familie gennem personlig åbenbaring. Søg hans vejledning i jeres bønner.18

Den måske vigtigste hjælp, som Jesus Kristus tilbyder forældre, er en »mægtig forandring« i hjertet.19 Det er et mirakel, som hver eneste af os har brug for.

Forestil jer et øjeblik denne situation: I er i kirke og lytter til en tale om familier. Taleren beskriver et fuldkomment hjem og en endnu mere fuldkommen familie. Mand og hustru skændes aldrig. Børnene holder kun pause fra at læse i deres skrifter, når det er tid til at lave lektier. Og i baggrunden kan man høre sangen »Elsker hverandre«.20 Før taleren når til det punkt, hvor alle med glæde deltager i rengøringen af badeværelset, tænker I allerede: »Min familie er håbløs.«

Kære brødre og søstre, slap af! Hver eneste i forsamlingen tænker det samme! Det er et faktum, at alle forældre bekymrer sig om ikke at være gode nok.

Heldigvis er der en guddommelig kilde til hjælp for forældre: Det er Jesus Kristus. Han er kilden til den mægtige forandring i hjertet.

Når I åbner jeres hjerte for Frelseren og hans lære, vil han vise jer jeres svagheder. Hvis I stoler på Jesus Kristus med et ydmygt hjerte, vil han gøre jeres svagheder til jeres styrke.21 Han er miraklernes Gud.

Betyder det, at I og jeres familie bliver et idealbillede? Nej. Men I vil blive bedre. Gennem Frelserens nåde vil I lidt efter lidt udvikle flere af de egenskaber, som forældre har brug for: Kærlighed til Gud og hans børn, tålmodighed, uselviskhed, tro på Kristus og mod til at træffe retfærdige valg.

Vores indsats for at opbygge tro på Jesus Kristus er centreret om hjemmet og fokuseret på den enkelte. Og den er kirkestøttet. Foruden at bidrage med de hellige skrifter og profeternes ord tilbyder Frelserens kirke mange ressourcer til at hjælpe forældre og børn med at træffe retfærdige valg.

Til styrke for de unge: Vejledning til at træffe valg
Til styrke for de unge: Vejledning til at træffe valg giver os ikke en liste med, hvad man bør eller ikke bør. Den underviser i evige sandheder og bidrager til at træffe valg baseret på Jesu Kristi liv og lære. Læs den med jeres børn. Lad dem tale om den. Hjælp dem til at få disse evige og guddommelige sandheder til at vejlede deres valg.22

FSY-stævner er en anden vidunderlig ressource. Jeg håber, at hver eneste af de unge vil deltage. Jeg opfordrer unge voksne til at deltage i disse stævner som mentorer og vejledere. Jeg opfordrer forældre til at bygge på det åndelige momentum, som deres unge bringer med hjem fra FSY-stævner.

Børn og unge i Jesu Kristi Kirke af Sidste Dages Hellige har lærere, vejledere og mentorer. Ofte kommer I ind i en af de unges tilværelse på et afgørende tidspunkt for at opbygge og støtte tro og vidnesbyrd. Nogle af jer er enlige voksne. Nogle af jer har aldrig selv fået børn. Jeres glædesfyldte tjeneste for Guds børn er hellig i Guds øjne.23

Mine kære venner, mine kære brødre og søstre, at opbygge tro i et barn svarer lidt til at hjælpe en blomst med at vokse. Man kan ikke rykke i stilken for at gøre den højere. Man kan ikke lirke knoppen op for at få den til at blomstre tidligere. Og man kan ikke forsømme blomsten og forvente, at den vokser og blomstrer spontant.

Det I kan og må gøre for den opvoksende generation, er at sørge for den rige og nærende muld med konstant adgang til himmelsk vand. Fjern ukrudtet og alt andet, der kan blokere for det himmelske sollys. Skab de bedst mulige betingelser for vækst. Tillad tålmodigt den opvoksende generation at træffe inspirerede valg, og lad Gud udvirke sine mirakler. Resultatet vil blive smukkere, mere overvældende og mere glædesfyldt end noget, I kunne opnå på egen hånd.

I vor himmelske Faders plan er det hensigten, at familieforhold skal vare for evigt. Derfor må I som forældre aldrig give op, selv om I ikke er stolte over, hvordan det er gået tidligere.

Med Jesus Kristus, Mesterhelbrederen og Frelseren, kan der altid komme en ny begyndelse; han giver altid håb.

Jesus Kristus er familiers styrke.

Jesus Kristus er de unges styrke.

Jesus Kristus er forældres styrke.

Jeg vidner om dette i Jesu Kristi navn. Amen.