När vi har byggt våra hus på grunden av en förbundsrelation med Kristus så litar vi på Kristi lära.

Jag föreställer mig den åldrande profeten Nephi vid sitt skrivbord med guldplåtarna lagda framför sig och sin stylus i handen.

Nephi höll på att avsluta sina sista inristningar på uppteckningen. Han skrev: ”Och nu, mina älskade bröder, slutar jag mitt tal.”1 Men snart därefter manade Anden Nephi att återuppta uppteckningen och skriva ett avslutande budskap. Under den Helige Andens mäktiga inflytande tog denne store profet åter sin stylus i handen och skrev: ”Därför är det jag skrivit tillräckligt för mig, förutom några få ord … jag måste tala rörande Kristi lära.”2

Hur evigt tacksamma är vi inte för dessa ”få ord”3 och för Anden som manade Nephi att skriva dem. Nephis avhandling om Kristi lära är en skatt för dem som mättar sig med den. Den innehåller en syn om Frälsarens dop4 och Sonens röst som inbjuder alla att följa honom5 och göra ”det som [vi] har sett [honom] göra”.6 Den innehåller Nephis vittnesbörd om att de som med tro på Kristus uppriktigt omvänder sig från sina synder och följer Frälsaren ned i dopets vatten ska ”ta emot den Helige Anden. Ja sedan kommer dopet med eld och med den Helige Anden.”7 Vi hör också Faderns röst som vittnar: ”Ja, min Älskades ord är sanna och trovärdiga. Den som håller ut intill änden han ska bli frälst.”8

President Russell M. Nelson betonade den enastående vikten av Kristi lära när han talade till nyligen kallade missionsledare: ”Mer än något annat vill vi att våra missionärer … ska ha Kristi lära inristad i hjärtat – rotad … i benmärgen.”9

Predika mitt evangelium sammanfattar fem viktiga delar av Kristi lära. Det står: ”[Vi] inbjuder andra att komma till Kristus genom att hjälpa dem ta emot det återställda evangeliet genom att tro på Jesus Kristus och hans försoning, omvända sig, döpas, ta emot den Helige Andens gåva och att hålla ut intill slutet.”10

Men vikten av Kristi lära gäller inte bara missionärer! Och den är mycket mer djupgående än en enkel repetition av dess fem nyckelelement. Den omfattar evangeliets lag. Den är den stora planen för evigt liv.

Bröder och systrar, om vi ska ta emot president Nelsons inbjudan att ha Kristi lära rotad i vår benmärg måste vi fördjupa vår omvändelse till Herren genom att studera, be, leva trofast och ständigt omvända oss. Vi måste inbjuda den Helige Anden att rista in Kristi lära i ”tavlor av kött i [våra] hjärtan”11 lika djupt och lika permanent som den inristades av Nephi på guldplåtarna.

I oktober förra året frågade president Nelson: ”Vad innebär det att övervinna världen?” Bland annat sa han: ”Det innebär att lita mer på Kristi lära än på människofilosofier.”12

Ordet lita definieras som att ha ”en säker tillit till någons eller någots karaktär, förmåga, styrka eller sanning”.13 Denne någon är Jesus Kristus, och detta något är hans lära.

Så hur skulle vår avsiktliga tillit till Kristi lära förändra hur vi lever våra liv?

Om vi litar på Kristi lära litar vi tillräckligt på Kristus för att leva enligt alla hans ord.14 Under hela livet studerar vi Jesus Kristus,15 hans verksamhet, hans lärdomar och hans obegränsade försoning, samt hans härliga uppståndelse. Vi studerar hans löften och de villkor på vilka dessa löften ges.16 När vi studerar fylls vi med större kärlek till Herren.

Om vi litar på Kristi lära närmar vi oss vår himmelske Fader varje dag i ödmjuk, enskild bön, i vilken vi kan uttrycka tacksamhet för gåvan av hans Son och för alla våra välsignelser.17 Vi kan be om den Helige Andens sällskap som ger oss uppenbarelse,18 be om att kunna rätta vår vilja efter hans,19 be för att reflektera över våra förbund och förnya vår beslutsamhet att hålla dem.20 Vi kan be för att kunna stödja och uttrycka kärlek till våra profeter, siare och uppenbarare;21 be om förlåtelsens renande kraft22 och be om styrkan att motstå frestelser.23 Jag uppmanar dig att prioritera bönen i ditt liv och varje dag sträva efter att förbättra din kommunikation med Gud.

Om vi litar på Kristi lära lägger vi åt sidan världens blanka ting så att vi kan fokusera på världens Återlösare.24 Vi begränsar eller eliminerar tid på sociala medier; spel på internet; slösaktig, överdriven eller olämplig underhållning; lockelsen av denna världs skatter och fåfängligheter; och varje annan aktivitet som ger utrymme för människors falska traditioner och vilseledda filosofier. Det är endast i Kristus vi finner sanning och varaktig tillfredsställelse.

Uppriktig omvändelse25 blir en glädjefull26 del av våra liv – både för att få förlåtelse för synd och för att förändras till Kristi avbild.27 Omvändelse med tro på Kristus ger oss tillgång till Kristi försoning. President Dallin H. Oaks har lärt att när Frälsaren förlåter ”gör han mer än renar oss från synden. Han ger oss också ny kraft.”28 Var och en av oss behöver denna styrka för att hålla Guds bud och uppfylla vårt livs eviga syfte.

I Jesus och hans lära finner vi styrka. Han sa: ”Sannerligen, sannerligen säger jag er att detta är min lära, och var och en som bygger på den bygger på min klippa, och helvetets portar ska inte få makt över dem.”29

Vi ser detta löfte uppfyllas i trofasta människors liv. Det var för lite mer än ett år sedan som jag hade förmånen att få träffa Travis och Kacie. De gifte sig borgerligt 2007. Då var Travis inte medlem i kyrkan. Kacie hade uppfostrats i ett aktivt sista dagars heligas hem, men hade kommit ifrån sin tro i tonåren och irrat bort från sin grund.

Travis träffade missionärerna 2018, och han döptes 2019. Travis blev en missionär för Kacie, som också upplevde en livsförändrande omvändelse. De beseglades i templet i september 2020. Cirka två år efter sitt dop kallades Travis att tjäna i biskopsrådet.

Travis har en ovanlig sjukdom som kontinuerligt skapar klasar av tumörer i hans inre organ. Han har genomgått många operationer för att ta bort de återkommande tumörerna, men sjukdomen är obotlig. För flera år sedan fick Travis mindre än tio år kvar att leva.

Kacie har retinitis pigmentosa, en ovanlig genetisk sjukdom som orsakar ett oåterkalleligt avsmalnande av synfältet tills man blir helt blind.

Kacie talade med mig om sin framtid. Hon väntar sig en tid, inte alltför långt bort, då hon blir änka, blind, utan ekonomiskt stöd och då hon ensam ska uppfostra fyra barn. Jag frågade Kacie hur hon kunde hantera en så dyster framtid. Hon log fridfullt och sa: ”Jag har aldrig i mitt liv varit gladare eller mer hoppfull. Vi håller fast vid de löften vi fick i templet.”

Travis är nu biskop. För två månader sedan genomgick han ytterligare en stor operation. Men han känner optimism och frid. Kacies syn har försämrats. Nu har hon en ledarhund och kan inte köra bil. Men hon är tillfreds, uppfostrar sina barn och tjänar som rådgivare i Unga kvinnors presidentskap.

Travis och Kacie bygger sitt hus på klippan. Travis och Kacie litar på Kristi lära och på löftet om att Gud ska ”helga [deras] lidanden till [deras] bästa”.30 I Guds fullkomliga plan är lidande med tro på Kristus kopplat till att vi blir fullkomnade i Kristus.31 Det är som för den vise mannen i liknelsen som byggde sitt hus på en klippa:32 när regnet faller, översvämningarna kommer och vindarna blåser och slår mot huset som Travis och Kacie bygger faller det inte, för det grundas på en klippa.33

Jesus talade inte om möjligheten till regn och översvämningar och vind i våra liv; han talade om vissheten att stormar kommer. Variabeln i den här liknelsen är inte huruvida stormar kommer utan hur vi har svarat på hans kärleksfulla inbjudan att både höra och göra det han har lärt.34 Det finns inget annat sätt att överleva på.

När vi har byggt våra hus på grunden av en förbundsrelation med Kristus så litar vi på Kristi lära, och när vi kommer till honom har vi hans löfte om evigt liv. Människor som litar på Kristi lära strävar framåt med ståndaktighet i Kristus och håller ut intill änden. Det finns inget annat sätt att frälsas i himmelriket.35

Jag bär mitt personliga vittnesbörd om Jesu Kristi levande, uppståndna verklighet. Jag vittnar om att Gud vår Fader så älskade världen att han sände sin Son för att återlösa oss från synd36 och hela oss från sorg.37 Jag vittnar om att han har kallat en Guds profet i vår tid, ja, president Russell M. Nelson, som han talar och vägleder oss genom.

Av hela mitt hjärta uppmanar jag dig att lita på Kristi lära och bygga ditt liv på Återlösarens klippa. Han sviker dig aldrig. I Jesu Kristi namn, amen.