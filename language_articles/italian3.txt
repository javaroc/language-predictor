Mio padre era solito dirmi: “Non concentrarti così intensamente sui tuoi problemi da non riuscire a vedere la soluzione”.
Attesto che il Signore Gesù Cristo è la soluzione anche ai nostri problemi più difficili. Nello specifico, Egli ha superato quattro problemi che ognuno di noi affronta e che nessuno di noi può risolvere da solo:
Il primo problema è la morte fisica. Possiamo cercare di rimandarlo o ignorarlo, ma non possiamo superarlo da soli. Gesù Cristo, invece, ha vinto la morte per noi e, di conseguenza, un giorno tutti noi risorgeremo.1
Il secondo problema include le tribolazioni, le esperienze difficili, la tristezza, il dolore e l’ingiustizia di questo mondo. Gesù Cristo ha vinto tutto questo. Di coloro che si sforzano di seguirLo, un giorno Egli “asciugherà ogni lagrima” e metterà di nuovo a posto le cose.2 Nel frattempo, Egli può rafforzarci così che possiamo affrontare le nostre prove con fiducia, di buon animo e con la pace.3
Il terzo problema è la morte spirituale che deriva dal peccato. Gesù Cristo ha superato questo problema prendendo su di Sé “il castigo, per cui abbiamo pace”4. Grazie al Suo sacrificio espiatorio, possiamo essere liberati dalle conseguenze dei nostri peccati se abbiamo fede nel Salvatore, ci pentiamo sinceramente, accettiamo l’alleanza che il Padre ci offre tramite ordinanze essenziali come il battesimo, e perseveriamo fino alla fine.5
Il quarto problema è la nostra natura limitata e imperfetta. Gesù Cristo ha la soluzione anche per questo problema. Non cancella semplicemente i nostri errori rendendoci di nuovo innocenti. Egli può operare “nel nostro cuore […] un potente cambiamento, cosicché non abbiamo più alcuna disposizione a fare il male, ma a fare continuamente il bene”6. Possiamo essere resi perfetti dalla grazia di Cristo e un giorno diventare come Lui.7
Purtroppo, troppo spesso ci concentriamo così tanto sui nostri problemi da perdere di vista la soluzione: il nostro Salvatore, Gesù Cristo. Come evitiamo questo errore? Credo che la risposta si trovi nelle alleanze che siamo invitati a stringere con Lui e con il nostro Padre nei cieli.
Le nostre alleanze ci aiutano a incentrare la nostra attenzione, i nostri pensieri e le nostre azioni su Cristo. Se ci “[atteniamo] alle alleanze che [abbiamo] fatto”, possiamo individuare più facilmente “le cose di questo mondo” che dovremmo “lasciare da parte” e “le cose di uno migliore” che dovremmo cercare diligentemente.8
Questo è ciò che il popolo di Ammon fece nel Libro di Mormon. Quando vennero a conoscenza di Gesù Cristo e cominciarono a incentrare la loro vita su di Lui, riconobbero di dover seppellire le armi da guerra e divennero perfettamente onesti e “si distinguevano per il loro zelo verso Dio”9.
Tener fede alle alleanze ci porta a ricercare qualunque cosa inviti l’influenza dello Spirito e a rifiutare qualunque cosa allontani tale influenza, “poiché sappiamo che se riusciamo a essere degni della presenza dello Spirito Santo, possiamo anche essere degni di vivere alla presenza del Padre Celeste e di Suo Figlio, Gesù Cristo”10. Questo può significare che dobbiamo cambiare il nostro lessico usando parole più gentili. Potrebbe significare sostituire abitudini spiritualmente malsane con nuove abitudini che rafforzano il nostro rapporto con il Signore, come la preghiera e lo studio delle Scritture quotidiani, individualmente e con la nostra famiglia.
Il presidente Russell M. Nelson ha detto che “ogni persona che stipula alleanze nei fonti battesimali e nei templi — e che le osserva — ha maggior accesso al potere di Gesù Cristo. […]
La ricompensa del tenere fede alle alleanze con Dio è il potere celeste, il potere che ci rafforza per resistere meglio alle nostre prove, tentazioni e sofferenze”11.
Rinnovare le nostre alleanze durante il sacramento ogni domenica è una grande opportunità per esaminare noi stessi12 e incentrare nuovamente la nostra vita su Gesù Cristo. Prendendo il sacramento, dichiariamo di “[ricordarci] sempre di lui”13. La parola sempre è molto importante. Estende l’influenza del Salvatore ad ogni aspetto della nostra vita. Non ci ricordiamo di Lui solo in chiesa né solo durante le nostre preghiere mattutine né solo quando siamo nei guai e abbiamo bisogno di qualcosa.
Certo, a volte ci distraiamo. Dimentichiamo. Perdiamo la concentrazione. Tuttavia, rinnovare le nostre alleanze significa che vogliamo ricordarci sempre del Salvatore, che cercheremo di farlo durante la settimana e che la settimana successiva, al tavolo sacramentale, ci impegneremo e ci concentreremo nuovamente su di Lui.
Chiaramente, concentrarsi su Gesù Cristo deve essere più di un’attività domenicale in chiesa. Quando ha presentato Vieni e seguitami nel 2018, il presidente Nelson ha detto: “È giunto il tempo di una Chiesa incentrata sulla casa”14. Ha spiegato che dovremmo “trasformare la [nostra] casa in un santuario di fede” e in “un centro di apprendimento del Vangelo”. E ci ha fatto quattro meravigliose promesse, se lo facciamo15.
La prima promessa: “I vostri giorni del Signore saranno veramente una delizia”. Diventerà un giorno in cui ci avvicineremo di più al nostro Salvatore. Come ha detto una giovane donna peruviana: “Il giorno del Signore è il giorno in cui ricevo più risposte dal Signore”.
La seconda promessa: “I vostri figli saranno emozionati di imparare e di mettere in pratica gli insegnamenti del Salvatore”. Per questo motivo “noi parliamo di Cristo, gioiamo in Cristo [e] predichiamo il Cristo […] affinché i nostri figlioli possano sapere a quale fonte possono rivolgersi per la remissione dei loro peccati”16.
Lo facciamo in modo che un giorno, quando nostro figlio andrà al lavoro o a fare escursioni in montagna o a cacciare bestie nelle foreste, come fece Enos, potrà ricordare ciò che gli abbiamo insegnato su Cristo e sulla gioia di vivere il Vangelo. E, chissà, forse quello sarà il giorno in cui finalmente sentirà la fame spirituale che lo farà volgere a Gesù Cristo in modo che possa udire la voce del Signore che gli dice: “I tuoi peccati ti sono perdonati, e tu sarai benedetto”17.
La terza promessa: “L’influenza dell’avversario nella vostra vita e nella vostra casa diminuirà”. Perché? Perché più ci concentriamo su Gesù Cristo, più il peccato perde la sua attrattiva.18 Quando le nostre case sono piene della luce del Salvatore, c’è sempre meno spazio per le tenebre dell’avversario.
La quarta promessa: “I cambiamenti nella vostra famiglia saranno notevoli e vi fortificheranno”. Perché? Perché il cambiamento dovuto a Gesù Cristo è “un possente mutamento”19. Egli cambia la nostra stessa natura; diventiamo “nuove creature”20. Diventiamo gradualmente più simili al Salvatore, riempiti del Suo puro amore per tutti i figli di Dio.
Chi non vorrebbe che queste promesse si adempissero nella propria vita e nella propria famiglia? Che cosa dobbiamo fare per ottenerle? La risposta è trasformare la nostra casa in un santuario di fede e in un centro di apprendimento del Vangelo. E come possiamo farlo? Concentrandoci sul Padre Celeste e su Gesù Cristo, rendendoLi il centro della nostra vita familiare, l’influenza più importante nella nostra casa.
Posso suggerirvi di iniziare rendendo le parole di Cristo, che si trovano nelle Scritture, una parte quotidiana della vostra vita? Non esiste una formula prestabilita per uno studio perfetto delle Scritture. Potrebbero essere 5 o 10 minuti al giorno o più, se riuscite. Potrebbe trattarsi di un capitolo o di qualche versetto al giorno. Alcune famiglie preferiscono studiare la mattina prima di uscire per andare a scuola o al lavoro. Altre preferiscono leggere la sera prima di andare a letto. Alcune giovani coppie mi hanno detto che studiano individualmente mentre si recano al lavoro e poi si inviano reciprocamente dei messaggi con le loro idee, così da tenere traccia dei loro commenti e delle loro conversazioni.
Vieni e seguitami suggerisce molte attività e risorse che possono aiutare gli individui e le famiglie a imparare i principi del Vangelo dalle Scritture. Anche i video sulla Bibbia e del Libro di Mormon possono essere strumenti preziosi per rendere le Scritture più accessibili alla vostra famiglia. I giovani e i bambini sono spesso ispirati dalle storie memorabili contenute nelle Scritture. I vostri figli ricorderanno queste storie — e i principi del Vangelo che insegnano — come amici fidati, quando avranno bisogno di buoni esempi di servizio, virtù, obbedienza, pazienza, perseveranza, rivelazione personale, carità, umiltà e fede in Gesù Cristo. Col tempo, la vostra costanza nel nutrirvi abbondantemente della parola di Dio aiuterà i vostri figli ad avvicinarsi sempre di più al Salvatore. Arriveranno a conoscerLo come mai prima.
Il Signore Gesù Cristo vive oggi. Egli può essere una presenza attiva e quotidiana nella nostra vita. È la soluzione ai nostri problemi, ma dobbiamo alzare gli occhi e lo sguardo per vederLo. Egli ha detto: “Guardate a me in ogni pensiero; non dubitate, non temete”21. Se ci concentreremo su di Lui e sul nostro Padre nei cieli, stringeremo e osserveremo le alleanze con Loro, e Li renderemo l’influenza più importante nella nostra casa e nella nostra famiglia, diventeremo il tipo di persone che il presidente Nelson ha immaginato: “Un popolo che sia capace, pronto e degno per ricevere il Signore quando tornerà, un popolo che ha già scelto Gesù Cristo invece di questo mondo decaduto; un popolo che gioisce del proprio arbitrio che gli permette di osservare le leggi di Gesù Cristo più elevate e più sante”22. Nel nome di Gesù Cristo. Amen.