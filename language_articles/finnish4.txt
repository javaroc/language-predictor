Auttakaa lapsianne vahvistamaan uskoa Jeesukseen Kristukseen, rakastamaan Hänen evankeliumiaan ja Hänen kirkkoaan sekä valmistautumaan tekemään vanhurskaita valintoja koko elämän ajan.

Olipa kerran isä, joka oli lähdössä illalla piispakunnan kokoukseen. Hänen nelivuotias tyttärensä asteli yöpuvussa hänen eteensä kädessään Mormonin kirjan kertomuksia.

”Miksi sinun pitää mennä kokoukseen?” tytär kysyi.

”Koska olen neuvonantaja piispakunnassa”, isä vastasi.

”Mutta sinä olet minun isäni!” tytär vastusteli.

Isä polvistui tyttären eteen. ”Kultaseni”, hän sanoi, ”tiedän, että haluat minun lukevan sinulle ja auttavan sinua käymään nukkumaan, mutta tänä iltana minun pitää auttaa piispaa.”

Hänen tyttärensä vastasi: ”Eikö piispalla ole isää, joka auttaisi häntä käymään nukkumaan?”

Olemme iankaikkisesti kiitollisia niistä lukemattomista jäsenistä, jotka palvelevat uutterasti Jeesuksen Kristuksen kirkossa joka päivä. Uhrauksenne on todella pyhää.

Mutta kuten tämä tyttö tuntui ymmärtävän, jotakin yhtä pyhää – jotakin korvaamatonta – on siinä, kun isä tai äiti hoivaa lasta. Se kuvastaa taivaan mallia.1 Taivaallinen Isämme, jumalallinen Isämme, riemuitsee varmasti, kun Hänen lapsensa saavat opetusta ja hoivaa vanhemmiltaan maan päällä.2

Vanhemmat, kiitos kaikesta, mitä te teette kasvattaaksenne lapsianne. Ja lapset, kiitos kaikesta, mitä te teette kasvattaaksenne vanhempianne, koska kuten jokainen isä tai äiti tietää, me opimme lapsiltamme usein yhtä paljon uskosta, toivosta ja rakkaudesta kuin he oppivat meiltä!3

Oletteko koskaan ajatelleet, kuinka valtavan riskin taivaallinen Isämme ottaa joka kerta, kun Hän lähettää lapsen maan päälle? Nämä ovat Hänen henkipoikiaan ja -tyttäriään. Heillä on rajattomat mahdollisuudet. Heistä on määrä tulla loistavia hyvyyden, armon ja totuuden olentoja. Silti he tulevat maan päälle täysin avuttomina, kykenevinä tekemään tuskin mitään muuta kuin huutamaan apua. Muisto heidän ajastaan Jumalan luona peitetään, samoin tieto siitä, keitä he todella ovat ja millaisia heistä voi tulla. He muodostavat ymmärryksensä elämästä, rakkaudesta, Jumalasta ja Hänen suunnitelmastaan sen pohjalta, mitä he havainnoivat ympärillään olevilta ihmisiltä – etenkin vanhemmiltaan, jotka rehellisesti sanottuna yrittävät vielä itsekin ymmärtää asioita.

Jumala on antanut vanhemmille ”[pyhän velvollisuuden] kasvattaa lapsensa rakkaudessa ja vanhurskaudessa, huolehtia heidän fyysisistä ja hengellisistä tarpeistaan ja opettaa heitä – – noudattamaan Jumalan käskyjä”4.

Siinäpä on riittämiin parhaidenkin vanhempien valvottamiseksi öisin.

Sanomani kaikille vanhemmille on tämä:

Herra rakastaa teitä.

Hän on teidän kanssanne.

Hän seisoo vierellänne.

Hän on teidän voimanne teidän opastaessanne lapsianne tekemään vanhurskaita valintoja.

Hyväksykää tämä etuoikeus ja vastuu rohkeasti ja iloiten. Älkää delegoiko tätä taivaallisten siunausten lähdettä kenellekään muulle. Evankeliumin arvojen ja periaatteiden piirissä juuri teidän on määrä opastaa lastanne päivittäisten päätösten yksityiskohdissa. Auttakaa lapsianne vahvistamaan uskoa Jeesukseen Kristukseen, rakastamaan Hänen evankeliumiaan ja Hänen kirkkoaan sekä valmistautumaan tekemään vanhurskaita valintoja koko elämän ajan. Se on itse asiassa Jumalan suunnitelma vanhemmille.

Saatana vastustaa teitä, häiritsee teitä, yrittää lannistaa teitä.

Mutta jokainen lapsi on saanut Kristuksen valon suorana yhteytenä taivaaseen. Ja Vapahtaja auttaa teitä, opastaa teitä ja kannustaa teitä. Tavoitelkaa Hänen apuaan. Pyytäkää neuvoa Herralta!

Aivan kuten Jeesus Kristus on nuorten voima, Jeesus Kristus on myös vanhempien voima.

Toisinaan saatamme miettiä, voisiko joku muu olla pätevämpi opastamaan ja opettamaan lapsiamme. Mutta tunsittepa itsenne kuinka riittämättömiksi tahansa, teillä on jotakin, mikä tekee teistä ainutlaatuisen päteviä: teidän rakkautenne lastanne kohtaan.

Vanhemman rakkaus lasta kohtaan on yksi maailmankaikkeuden vahvimmista voimista. Se on yksi harvoista asioista tämän maan päällä, joka voi todella olla iankaikkista.

Ehkäpä teistä tuntuu, että suhteenne lapseenne ei ole ihanteellinen. Siinä Vapahtajan voima tulee mukaan kuvaan. Hän parantaa sairaita, ja Hän voi parantaa ihmissuhteita. Hän moninkertaistaa leivän ja kalan, ja Hän voi moninkertaistaa rakkauden ja ilon kodissanne.

Rakkautenne lapsianne kohtaan luo hedelmällisen ympäristön totuuden opettamiselle ja uskon vahvistamiselle. Tehkää kodistanne rukouksen, oppimisen ja uskon huone, iloisten kokemusten huone, yhteenkuuluvuuden paikka, Jumalan huone.5 Ja ”rukoilkaa – – Isää koko sydämen voimalla, että täyttyisitte [Hänen rakkaudellaan], jonka hän [suo] Poikansa Jeesuksen Kristuksen – – seuraajille”6.

Toinen vahvuus, joka teillä on vanhempana, on mahdollisuus päivittäiseen, jatkuvaan vaikuttamiseen. Ikätoverit, opettajat ja mediavaikuttajat tulevat ja menevät. Mutta teillä voi olla pysyvin, vakaa vaikutus lastenne elämään.

Ponnistelunne saattavat tuntua pieniltä verrattuna voimakkaisiin ääniin, joita lapsenne kuulevat maailmassa. Toisinaan voi tuntua, ettette saa paljoakaan aikaan. Mutta muistakaa, että ”vähäisin keinoin Herra voi saada aikaan suuria”7. Yksi koti-ilta, yksi evankeliumiaiheinen keskustelu tai yksi hyvä esimerkki eivät ehkä muuta lastenne elämää hetkessä, sen enempää kuin yksi sadepisara saisi kasvin heti kasvamaan. Mutta pienten ja yksinkertaisten asioiden johdonmukaisuus päivä toisensa jälkeen ravitsee lapsianne paljon paremmin kuin satunnainen tulva.8

Se on Herran tapa. Hän puhuu teille ja lapsellenne hiljaisella, vienolla äänellä, ei ukkosen äänellä.9 Hän ei parantanut Naamania jonkin vaikean tehtävän kautta vaan yksinkertaisella, toistuvalla pesulla.10 Israelilaiset nauttivat autiomaassa viiriäisiä juhla-ateriaksi, mutta se, mikä piti heidät hengissä, oli mannan – heidän päivittäisen leipänsä – pieni ja yksinkertainen ihme.11

Veljet ja sisaret, päivittäinen leipä valmistetaan ja tarjoillaan parhaiten kotona. Uskoa ja todistusta vaalitaan parhaiten tavallisin ja luontevin tavoin, pala kerrallaan pieninä ja yksinkertaisina hetkinä päivittäisen elämän jatkuvassa virrassa.12

Jokainen hetki on opetushetki. Jokainen sana ja teko voi olla oppaana valintojen tekemiseen.13

Ette ehkä näe ponnistelujenne välittömiä vaikutuksia. Mutta älkää antako periksi. ”Kaiken täytyy tapahtua aikanaan”, Herra on sanonut. ”Ja nyt, älkää väsykö tekemään hyvää, sillä te laskette suuren työn perustusta.”14 Mikä työ voisi olla suurempaa kuin auttaa Jumalan kallisarvoisia lapsia oppimaan, keitä he todella ovat, ja vahvistaa heidän uskoaan Jeesukseen Kristukseen, Hänen evankeliumiinsa ja Hänen kirkkoonsa? Jeesus Kristus siunaa ja voimistaa jatkuvia pyrkimyksiänne.

Vielä yksi voimallinen tapa, jolla Herra tukee vanhempia, on henkilökohtaisen ilmoituksen lahja. Jumala on innokas vuodattamaan Henkeään opastamaan vanhempia.

Kun rukoilette ja olette herkkiä Hengen vaikutukselle, Hän varoittaa teitä piilevistä vaaroista.15 Hän tuo tietoonne lastenne lahjoja, heidän vahvuuksiaan ja heidän sanattomia huolenaiheitaan.16 Jumala auttaa teitä näkemään lapsenne sellaisina kuin Hän näkee heidät – heidän ulkoisen olemuksensa taakse heidän sydämeensä.17

Jumalan avulla voitte oppia tuntemaan lapsenne puhtaalla ja taivaallisella tavalla. Kutsun teitä ottamaan vastaan Jumalan tarjouksen ohjata perhettänne henkilökohtaisen ilmoituksen kautta. Tavoitelkaa Hänen johdatustaan rukouksissanne.18

Kenties tärkein apu, mitä Jeesus Kristus tarjoaa vanhemmille, on ”voimallinen muutos” sydämessänne.19 Se on ihme, jota jokainen meistä tarvitsee.

Kuvitelkaa hetki tätä tilannetta: Olette kirkossa kuuntelemassa puhetta perheistä. Puhuja kuvailee täydellistä kotia ja sitäkin täydellisempää perhettä. Aviomies ja vaimo eivät koskaan riitele. Lapset lakkaavat lukemasta pyhiä kirjoituksiaan vain kun on aika tehdä kotitehtäviä. Ja taustalla soivat laulun ”Rakastakaa toisianne”20 sävelet. Ennen kuin puhuja pääsee siihen kohtaan, jossa jokainen tulee iloiten mukaan siivoamaan kylpyhuonetta, ajattelette jo: ”Perheeni on toivoton.”

Rakkaat veljet ja sisaret, rentoutukaa! Jokainen tässä kuulijakunnassa ajattelee aivan samoin! Tosiasia on, että kaikki vanhemmat kantavat huolta siitä, etteivät ole kyllin hyviä.

Onneksi vanhemmille on jumalallinen avun lähde: Hän on Jeesus Kristus. Hän on meidän voimallisen sydämenmuutoksemme lähde.

Kun avaatte sydämenne Vapahtajalle ja Hänen opetuksilleen, Hän osoittaa teille heikkoutenne. Jos luotatte Jeesukseen Kristukseen nöyrin sydämin, niin Hän tekee sen, mikä on heikkoa, vahvaksi.21 Hän on ihmeiden Jumala.

Tarkoittaako se, että te ja perheenne olette täydellisiä? Ei. Mutta teistä tulee parempia. Vapahtajan armosta te vähitellen omaksutte lisää ominaisuuksia, joita vanhemmat tarvitsevat: rakkautta Jumalaa ja Hänen lapsiaan kohtaan, kärsivällisyyttä, epäitsekkyyttä, uskoa Kristukseen ja rohkeutta tehdä vanhurskaita valintoja.

Pyrkimyksemme vahvistaa uskoa Jeesukseen Kristukseen on kotiin keskittyvää ja yksilöön keskittyvää. Ja se on kirkon tukemaa. Pyhien kirjoitusten ja profeettojen sanojen lisäksi Vapahtajan kirkko tarjoaa monia voimavaroja auttamaan vanhempia ja lapsia tekemään vanhurskaita valintoja:

Nuorten voimaksi – opas valintojen tekemiseen ei anna teille luetteloa siitä, mitä pitää ja mitä ei saa tehdä. Siinä opetetaan iankaikkisia totuuksia, jotka auttavat tekemään valintoja, jotka keskittyvät Jeesuksen Kristuksen elämään ja opetuksiin. Lukekaa sitä lastenne kanssa. Antakaa heidän puhua siitä. Auttakaa heitä saamaan nämä iankaikkiset ja jumalalliset totuudet ohjaamaan heidän valintojaan.22

FSY-konferenssit ovat toinen suurenmoinen voimavara. Toivon, että kaikki nuoret osallistuvat. Kutsun nuoria naimattomia aikuisia osallistumaan näihin konferensseihin opastajina ja ohjaajina. Kutsun vanhempia rakentamaan sen hengellisen liikevoiman pohjalle, jonka nuoret tuovat mukanaan kotiin FSY-konferensseista.

Lapsilla ja nuorilla Myöhempien Aikojen Pyhien Jeesuksen Kristuksen Kirkossa on opettajia, neuvojia ja opastajia. Te astutte usein nuoren elämään ratkaisevalla hetkellä vahvistamaan ja tukemaan uskoa ja todistusta. Jotkut teistä ovat naimattomia aikuisia. Joillakuilla ei ole koskaan ollut omia lapsia. Se, että palvelette iloiten Jumalan lapsia, on pyhää Jumalan silmissä.23

Rakkaat ystäväni, rakkaat veljeni ja sisareni, uskon vahvistaminen lapsessa on vähän kuin kukan kasvattaminen. Emme voi nyhtää varresta, jotta se kasvaisi pidemmäksi. Nuppua ei voi avata väkisin, jotta se kukkisi aikaisemmin. Eikä kukkaa voi laiminlyödä ja odottaa sen kasvavan ja kukoistavan itsestään.

Se, mitä te voitte ja mitä teidän täytyy tehdä nousevan sukupolven hyväksi, on tarjota hedelmällinen, ravitseva maaperä ja pääsy virtaavaan taivaalliseen veteen. Poistakaa rikkaruohot ja kaikki, mikä estää taivaallista auringonvaloa. Luokaa parhaat mahdolliset kasvuolosuhteet. Antakaa kärsivällisesti nousevan sukupolven tehdä innoitettuja valintoja ja antakaa Jumalan tehdä ihmeensä. Tulos on kauniimpi ja upeampi ja riemullisempi kuin mikään, mitä voisitte saada aikaan pelkästään omin avuin.

Taivaallisen Isän suunnitelmassa perhesuhteiden on tarkoitus olla iankaikkisia. Tästä syystä te ette koskaan vanhempana anna periksi, vaikka ette olisikaan ylpeitä siitä, kuinka asiat ovat sujuneet aiemmin.

Jeesuksen Kristuksen, Mestariparantajan ja Vapahtajan avulla meillä voi aina olla uusi alku. Hän antaa aina toivoa.

Jeesus Kristus on perheiden voima.

Jeesus Kristus on nuorten voima.

Jeesus Kristus on vanhempien voima.

Tästä todistan Jeesuksen Kristuksen nimessä. Aamen.