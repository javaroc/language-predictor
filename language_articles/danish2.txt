Når vi har grundlagt vores hus på den grundvold, som vores pagtsforhold med Kristus udgør, stoler vi på Kristi lære.

For mit indre øje kan jeg se den aldrende profet Nefi ved sit skrivebord med guldpladerne foran sig og sin griffel i hånden.

Nefi var i færd med at færdiggøre de sidste indskrifter i optegnelsen. Han skrev: »Og nu, mine elskede brødre, slutter jeg mine ord.«1 Men snart efter tilskyndede Ånden Nefi til at vende tilbage til sine optegnelser og nedskrive et afsluttende budskab. Under Helligåndens kraftige indflydelse tog den store profet igen sin griffel i hånden og skrev: »For se, det, som jeg har skrevet, er mig nok, bortset fra nogle få ord, som jeg må tale angående Kristi lære.«2

Hvor bør vi være evigt taknemmelige for disse »få ord«3 og for Ånden, der ansporede Nefi til at skrive dem. Nefis afhandling om Kristi lære er en skat for dem, der tager for sig af den. Den indeholder et syn om Frelserens dåb4 og Sønnens stemme, der inviterer alle til at følge sig5 og »gøre de gerninger, [vi] har set [ham] gøre«.6 Den indeholder Nefis vidnesbyrd om, at de, som med tro på Kristus oprigtigt omvender sig fra deres synder og følger Frelseren ned i dåbens vande, vil »modtage Helligånden, ja, da kommer dåben med ild og med Helligånden«.7 Vi hører også Faderens stemme, der vidner: »Ja, min Elskedes ord er sande og troværdige. Den, der holder ud til enden, han skal blive frelst.«8

Præsident Russell M. Nelson fremhævede engang den altafgørende betydning i Kristi lære under en tale til nyligt kaldede missionsledere: »Mere end noget andet ønsker vi, at vores missionærer … har Kristi lære indgraveret i deres hjerte – rodfæstet … i deres knoglemarv.«9

Forkynd mit evangelium opsummere fem elementer i Kristi lære. Der står: Vi indbyder »andre til at komme til Kristus ved at hjælpe dem til at modtage det gengivne evangelium ved tro på Jesus Kristus og hans forsoning, omvendelse, dåb, modtagelse af Helligåndsgaven og at holde ud til enden«.10

Men vigtigheden af Kristi lære er ikke kun for missionærer! Og den er meget dybere end blot en opsummering af dens fem kerneelementer. Den omfatter evangeliets lov. Den er den store plan for evigt liv.

Brødre og søstre, hvis vi skal tage imod præsident Nelsons opfordring til at lade Kristi lære rodfæste sig i vores knoglemarv, må vi øge vores omvendelse til Herren ved studium, bøn, trofast efterlevelse og vedvarende omvendelse. Vi må invitere Helligånden til at indgravere Kristi lære i vores »hjerter, på tavler af kød og blod«11 lige så dybt og permanent, som den blev indgraveret af Nefi på guldpladerne.

Sidste år i oktober stillede præsident Nelson spørgsmålet: »Hvad betyder det at overvinde verden?« Han sagde blandt andet: »Det betyder at stole på Kristi lære mere end menneskers filosofier.«12

Ord som tillid er defineret som »en sikker overbevisning om nogens eller nogets karakter, evne, styrke eller sandhed«.13 Den nogen er Jesus Kristus, og det noget er hans lære.

Så hvordan ville det ændre den måde, vi lever på, hvis vi forsætligt stoler på Kristi lære?

Hvis vi stoler på Kristi lære, vil vi stole nok på Kristus til at efterleve ethvert af hans ord.14 Vi vil hele livet studere om Jesus Kristus,15 hans tjenestegerning, hans lærdomme og hans uendelige forsoning, og herunder hans storslåede opstandelse. Vi vil studere hans løfter og de betingelser, på hvilke de løfter er givet.16 Når vi studerer, vil vi blive fyldt med større kærlighed til Herren.

Hvis vi stoler på Kristi lære, vil vi henvende os til vor himmelske Fader hver dag i ydmyg, lønlig bøn, hvor vi kan udtrykke taknemmelighed for gaven i form af hans Søn og for alle vores velsignelser.17 Vi kan bede om Helligåndens åbenbarende ledsagelse,18 bede for at rette vores vilje ind efter hans,19 bede for at reflektere over vores pagter og forny vores forpligtelse til at holde dem.20 Vi kan bede om, at vi må støtte og udtrykke kærlighed til vores profeter, seere og åbenbarere,21 bede om tilgivelsens rensende kraft22 og bede om styrke til at modstå fristelse.23 Jeg opfordrer jer til at gøre bøn til en prioritet i jeres liv og dagligt stræbe efter at forbedre jeres kommunikation med Gud.

Hvis vi stoler på Kristi lære, vil vi lægge alle verdens lokkende ting til side, sådan at vi kan fokusere på verdens Forløser.24 Vi vil begrænse eller eliminere den tid, vi bruger på de sociale medier, digitale spil, overflødig, overdreven og upassende underholdning, verdens lokkende, tomme skatte og alle andre aktiviteter, der giver plads til menneskers falske overleveringer og vildledte filosofier. Det er kun i Kristus, vi finder sandhed og varende tilfredsstillelse.

Oprigtig omvendelse25 vil blive en glædesfyldt26 del af vores liv – både at blive tilgivet for synd og at blive forandret i antagelsen af Kristi billede.27 Omvendelse med tro på Kristus giver adgang til Kristi forsoning. Præsident Dallin H. Oaks har sagt, at når Frelseren tilgiver, »gør han mere end at rense [os] fra synd, han giver os også ny styrke«.28 Vi har hver især brug for denne styrke til at holde Guds befalinger og opfylde det evige formål med vores liv.

Vi finder styrke i Jesus og i hans lære. Han sagde: »Sandelig, sandelig siger jeg til jer, at dette er min lære, og den, der bygger på den, bygger på min klippe, og helvedes porte skal ikke få magt over dem.«29

Vi ser dette løfte blive opfyldt hos trofaste mennesker. Det er lidt over et år siden, at jeg havde privilegiet at møde Travis og Kacie. De blev borgerligt viet i 2007. På det tidspunkt var Travis ikke medlem af Kirken. Kacie var på trods af sin opvækst i et aktivt sidste dages hellige hjem gledet væk fra sin tro i løbet af sine teenageår og var kommet væk fra sin grundvold.

I 2018 mødte Travis missionærerne, og han blev døbt i 2019. Travis blev missionær for Kacie, som også gennemgik en omvendelsesproces, der forandrede hendes liv. De blev senere beseglet i templet i september 2020. Omkring to år efter sin dåb blev Travis kaldet til at tjene i biskoprådet.

Travis har en sjælden sygdom, der konstant danner små klynger af tumorer i hans indre organer. Han er blevet opereret mange gange for at få de vedvarende tumorer fjernet, men sygdommen er uhelbredelig. For flere år siden fik Travis mindre end 10 år tilbage at leve i.

Kacie har retinitis pigmentosa, som er en sjælden gensygdom, der forårsager en irreversibel indsnævring af hendes synsfelt, indtil hun til sidst bliver helt blind.

Kacie fortalte mig om sin fremtid. Hun afventede den tid, der ikke lå langt ude i fremtiden, hvor hun ville blive enke, blind og stå alene om at forsørge fire små børn. Jeg spurgte Kacie, hvordan hun håndterede sådan en trøstesløs fremtid. Hun smilede fredfyldt og sagde: »Jeg har aldrig været lykkeligere og mere håbefuld i mit liv. Vi holder fast i de løfter, vi modtog i templet.«

Travis er nu biskop. For to måneder siden gennemgik han endnu en stor operation. Men han føler optimisme og fred. Kacies syn er blevet dårligere. Hun har nu en førerhund og er ikke i stand til at køre bil. Men hun er tilfreds, opfostrer sine børn og tjener som rådgiver i Unge Kvinders præsidentskab.

Travis og Kacie bygger deres hus på klippen. Travis og Kacie stoler på Kristi lære og på løftet om, at Gud vil »hellige [deres] trængsler til [deres] gavn«.30 I Guds fuldkomne plan er lidelse med tro på Kristus forbundet med at blive fuldkommengjort i Kristus.31 På samme måde, som den vise mand i lignelsen, som byggede sit hus på klippen,32 når regnen falder og oversvømmelserne kommer, og vindene blæser og slår mod huset som Travis og Kacie bygger så vil det ikke falde, for det er grundlagt på en klippe.33

Jesus talte ikke om muligheden for regn og oversvømmelser og vind i vores liv. Han talte om de storme, som helt sikkert vil komme. Variablen i denne lignelse er ikke, hvorvidt stormene kommer, men hvordan vi har reageret på hans kærlige indbydelse til både at høre og gøre det, han har lært os.34 Der findes ingen anden måde at overleve på.

Når vi har grundlagt vores hus på den grundvold, som vores pagtsforhold med Kristus udgør, stoler vi på Kristi lære, og når vi kommer til ham, får vi hans løfte om evigt liv. Mennesker, som stoler på Kristi lære, trænger sig fremad med standhaftighed i Kristus og holder ud til enden. Der er ingen anden måde at blive frelst på i Guds rige.35

Jeg bærer mit personlige vidnesbyrd, at den opstandne Jesus Kristus virkelig lever. Jeg vidner om, at Gud vor Fader elskede verden således, at han sendte sin Søn for at forløse os fra synd36 og for at helbrede os fra sorg.37 Jeg bærer vidnesbyrd om, at han har kaldet en Guds profet i vore dage, præsident Russell M. Nelson, gennem hvem han taler og vejleder os.

Jeg indbyder jer af hele mit hjerte til at stole på Kristi lære og bygge jeres liv på Forløserens klippe. Han vil aldrig svigte jer. I Jesu Kristi navn. Amen.