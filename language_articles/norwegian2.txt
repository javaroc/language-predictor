I mitt sinn ser jeg den aldrende profeten Nephi ved skrivebordet sitt, med gullplatene foran seg og en stylus i hånden.

Nephi var i ferd med å gjøre ferdig sin siste gravering på opptegnelsen. Han skrev: “Og nå, mine elskede brødre, avslutter jeg mine uttalelser.”1 Men kort tid etter oppfordret Ånden Nephi til å gå tilbake til sin opptegnelse og skrive et siste budskap. Under Den hellige ånds mektige innflytelse tok denne store profeten igjen sin stylus i hånden og skrev: “Derfor er de ting jeg har skrevet tilstrekkelig for meg, bortsett fra noen få ord som jeg må si om Kristi lære.”2

Hvor evig takknemlige vi er for disse “få ord”3 og for Ånden som overbeviste Nephi til å skrive dem. Nephis avhandling om Kristi lære er en skatt for dem som nyter den. Den inneholder et syn om Frelserens dåp4 og Sønnens røst, som innbyr alle til å følge ham5 og “gjøre de ting [vi] har sett [ham] gjøre”.6 Den inneholder Nephis vitnesbyrd om at de som, med tro på Kristus, oppriktig omvender seg fra sine synder og følger Frelseren ned i dåpens vann, vil “motta Den hellige ånd. Ja, da kommer dåpen med ild og med Den hellige ånd”.7 Vi hører også Faderens røst som bærer vitnesbyrd: “Ja, min Elskedes ord er sanne og pålitelige. Den som holder ut til enden, skal bli frelst.”8

President Russell M. Nelson understreket den enestående betydningen av Kristi lære under kommentarer til nylig kalte misjonsledere: “Mer enn noe annet ønsker vi at våre misjonærer skal få Kristi lære gravert i sitt hjerte – forankret i margen i deres ben.”9

Forkynn mitt evangelium oppsummerer fem viktige elementer i Kristi lære. Der står det: “[Vi innbyr] andre til å komme til Kristus ved å hjelpe dem å motta det gjengitte evangelium gjennom tro på Jesus Kristus og hans forsoning, omvendelse, dåp, å motta Den hellige ånds gave og holde ut til enden.”10

Men betydningen av Kristi lære er ikke bare for misjonærer! Og den er mye mer dyptgripende enn bare en oppsummering av dens fem hovedelementer. Den inneholder evangeliets lov. Det er den store planen for evig liv.

Brødre og søstre, hvis vi skal ta imot president Nelsons oppfordring om å få Kristi lære forankret i margen i våre ben, må vi styrke vår omvendelse til Herren ved studium, bønn, trofast etterlevelse og kontinuerlig omvendelse. Vi må innby Den hellige ånd til å gravere Kristi lære på vårt “hjertes kjødtavle”11 like dypt og permanent som den ble gravert av Nephi på gullplatene.

Sist oktober spurte president Nelson: “Hva vil det si å overvinne verden?” Han sa, blant annet: “Det vil si å stole mer på Kristi lære enn menneskers filosofier.”12

Uttrykket stole på er definert som “en sikker tiltro av karakteren, evnen, styrken eller sannheten til noen eller noe.”13 Denne noen er Jesus Kristus, og dette noe er hans lære.

Så hvordan vil det å stole bevisst på Kristi lære endre måten vi lever vårt liv på?

Hvis vi stoler på Kristi lære, vil vi stole nok på Kristus til å etterleve hvert Guds ord.14 Vi vil gjøre Jesus Kristus til et livslangt studium,15 hans virke, hans læresetninger og hans altomfattende forsoning, herunder hans strålende oppstandelse. Vi vil studere hans løfter og betingelsene som disse løftene er gitt på.16 Når vi studerer, vil vi bli fylt med større kjærlighet til Herren.

Hvis vi stoler på Kristi lære, vil vi komme til vår himmelske Fader hver dag i ydmyk, personlig bønn, der vi kan uttrykke takknemlighet for Hans Sønns gave og for alle våre velsignelser.17 Vi kan be om åpenbaring fra Den hellige ånd,18 be for å innrette vår vilje etter hans,19 be for å reflektere over våre pakter og fornye vår beslutning om å holde dem.20 Vi kan be for å oppholde og uttrykke kjærlighet til våre profeter, seere og åpenbarere,21 be om tilgivelsens rensende kraft,22 og be om styrken til å motstå fristelse.23 Jeg innbyr deg til å prioritere bønn i ditt liv, og hver dag søke å forbedre din kommunikasjon med Gud.

Hvis vi stoler på Kristi lære, vil vi sette til side verdens blanke ting slik at vi kan fokusere på verdens Forløser.24 Vi vil begrense eller eliminere tid som brukes på sosiale medier, digitale spill, bortkastet, overdreven eller upassende underholdning, tiltrekning til denne verdens skatter og tomhet, og alle andre aktiviteter som gir plass til menneskers falske tradisjoner og misforståtte filosofier. Det er bare i Kristus vi finner sannhet og varig tilfredsstillelse.

Oppriktig omvendelse25 vil bli en gledesfylt26 del av vårt liv – både for å bli tilgitt for synd og til å bli forandret i Kristi bilde.27 Omvendelse med tro på Kristus gir oss tilgang til Kristi forsoning. President Dallin H. Oaks har undervist at når Frelseren tilgir, “gjør han mer enn å rense oss fra synd. Han gir oss også ny styrke.”28 Hver og en av oss trenger denne styrken for å holde Guds bud og oppfylle den evige hensikten med vårt liv.

I Jesus Kristus og i hans lære, finner vi styrke. Han sa: “Sannelig, sannelig sier jeg dere at dette er min lære, og enhver som bygger på den, bygger på min klippe, og helvetes porter skal ikke få makt over dem.”29

Vi ser dette løfte bli oppfylt i trofaste menneskers liv. Det var for litt over et år siden at jeg hadde privilegiet å møte Travis og Kacie. De giftet seg borgerlig i 2007. Den gangen var ikke Travis medlem av Kirken. Kacie, selv om hun vokste opp i et aktivt siste dagers hellig hjem, hadde drevet bort fra sin tro i tenårene og hadde kommet bort fra sin grunnvoll.

I 2018 møtte Travis misjonærene og han ble døpt i 2019. Travis ble misjonær for Kacie, som også opplevde en livsendrende omvendelse. De ble beseglet i tempelet i september 2020. Omtrent to år etter sin dåp, ble Travis kalt til å virke i biskopsrådet.

Travis har en sjelden sykdom som kontinuerlig danner klynger av svulster i hans indre organer. Han har gjennomgått mange operasjoner for å fjerne de tilbakevendende svulstene, men sykdommen er uhelbredelig. For mange år siden ble Travis gitt færre enn 10 år igjen å leve.

Kacie har retinitis pigmentosa, en sjelden genetisk sykdom som forårsaker irreversibel innsnevring av synsfeltet inntil fullstendig blindhet setter inn.

Kacie fortalte meg om sin fremtid. Hun forutså den tid, om ikke lenge, da hun ville bli enke, blind, uten økonomisk støtte, og overlatt til seg selv for å oppdra fire barn. Jeg spurte Kacie hvordan hun kunne takle en så dyster fremtid. Hun smilte fredfylt og sa: “Jeg har aldri vært lykkeligere eller mer håpefull i mitt liv. Vi stoler på løftene vi mottok i tempelet.”

Travis er nå biskop. For to måneder siden, gjennomgikk han en ny større operasjon. Men han er optimistisk og fredfylt. Kacies syn har forverret seg. Hun har nå en førerhund og kan ikke kjøre. Men hun er tilfreds med å oppdra sine barn og virke som rådgiver i Unge kvinners presidentskap.

Travis og Kacie bygger huset sitt på fjell. Travis og Kacie stoler på Kristi lære og løftet om at Gud “skal hellige [deres] lidelser til [deres] gavn”.30 I Guds fullkomne plan, er lidelse med tro på Kristus knyttet til å bli fullkommengjort i Kristus.31 Som med den kloke mannen i lignelsen som bygget sitt hus på fjell,32 når regnet skyller ned og flommen kommer, og vindene blåser og slår mot huset Travis og Kacie bygger, vil det ikke falle, for det vil være grunnlagt på fjell.33

Jesus talte ikke om muligheten for regn, flom og vind i vårt liv. Han talte om vissheten om at det vil komme stormer. Variabelen i denne lignelsen er ikke om det vil komme stormer, men hvordan vi har respondert på hans kjærlige innbydelse til å høre og gjøre det han har undervist.34 Det finnes ingen annen måte å overleve på.

Når vi har bygget vårt hus på grunnvollen av et paktsforhold til Kristus, stoler vi på Kristi lære, og når vi kommer til ham, har vi hans løfte om evig liv. Folk som stoler på Kristi lære, streber fremover med standhaftighet i Kristus og holder ut til enden. Det finnes ingen annen måte hvorved vi kan bli frelst i Guds rike.35

Jeg bærer mitt personlige vitnesbyrd om at den oppstandne Jesus Kristus lever. Jeg vitner om at Gud vår Fader elsket verden så høyt at han sendte sin Sønn for å forløse oss fra synd36 og helbrede oss fra sorg.37 Jeg vitner om at han har kalt en Guds profet i vår tid, president Russell M. Nelson, som han taler med og veileder oss gjennom.

Av hele mitt hjerte innbyr jeg dere til å stole på Kristi lære og bygge deres liv på Forløserens klippe. Han vil aldri svikte dere. I Jesu Kristi navn. Amen.